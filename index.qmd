## Kitap Hakkında {.unnumbered}

Bu kitap 2008 yılında yayımlanan “The Birds of Turkey” kitabının geliştirilmiş bir sürümüdür. Metinler Türkçeye çevrilmiş ve uyarlanmış, en güncel gözlemler ve makalelerle zenginleştirilmiştir. Ülke listesindeki bütün türlerin mevcut durumu, coğrafi yayılışı, göç hareketleri, üreme biyolojisi ve taksonomik durumu verilmiştir. Bu kitabın hedef kitlesi kuş gözlemcileri, doğa korumacıları ve bilim insanlarıdır ancak kitap bir saha rehberi değildir.

## Kitabın İçeriği

Kitap 18 fasikülden oluşmaktadır. Fasiküller tamamlandıkça peyderpey kitaba eklenecektir.

1.  Ördekgiller
2.  Tavukgiller
3.  Balıkçıllar ve diğerleri
4.  Yırtıcılar
5.  Bataklık ve Kır Kuşları
6.  Cılıbıtgiller
7.  Çullukgiller
8.  Martılar
9.  Kara Kuşları
10. Ötücü Öncesi: Papağanlar, Ağaçkakanlar ve Doğanlar
11. Ötücüler - Kargamsılar
12. Ötücüler - Ötleğenimsiler: Toygarlar
13. Ötücüler - Ötleğenimsiler: Çıvgınler
14. Ötücüler - Ötleğenimsiler: Ötleğenler
15. Ötücüler - Tırmaşığımsılar
16. Ötücüler - Sinekkapanımsılar
17. Ötücüler - Serçemsiler: İncirkuşugiller, Dağbülbülleri ve Serçeler
18. Ötücüler - Serçemsiler: İspinozlar ve Çinteler

## Neden Dijital Bir Kitap?

Bu kitap 2008 yılında yayımlanan "The Birds of Turkey" kitabının Türkçeye çevrilmesi düşüncesinden doğdu. İlk çeviri taslakları oluşunca dünyanın en zengin ornitoloji külliyatına sahip olan İngilizce dilindeki metni anlaşılır bir şekilde Türkçeye çevirmenin çok zor olacağı ortaya çıktı. Dahası metnin mevcut halinin okuyucu tarafından kolayca anlaşılamayacağı ve hatta aşırı akademik bulunabileceği fark edildi.

Bunun üzerine metnin tamamen gözden geçirilmesi zorunlu hale geldi. Türkiye sınırları dışındaki bilimsel içerik kapsam dışı bırakıldı. "The Birds of Turkey" kitabının yayımlanmasından bu yana geçen 15 yıl boyunca Türkiye'deki kuş faunasındaki gelişmeler ve kuş gözlemciliğinin yaygınlaşması sayesinde artan bilgilerle metin ve haritalar güncellendi. Kitabın okunabilirliğini artırmak için mevcut durum paragrafı ve vinyetler gibi okuyucu dostu unsurlar eklendi, haritalar renklendirildi ve iyileştirildi. Başlangıçta bir çeviri projesi olarak başlayan bu çalışma özgün içeriğe sahip yeni bir kitaba dönüştü.

Bu yeni kitabın basılı bir yayın olarak değil, açık kaynak dijital bir kitap formatında yayınlanmasının nedenlerini şu şekilde sıralayabilirim:

-   Kuşlar gibi dinamik bir konu hakkında yazılan her kitap basıldığı gün güncelliğini kaybeder. Dijital bir kitabın sık sık güncellenmesi ise mümkün ve kolaydır.

-   Bu kitabın içeriği sadece yazar ve editör arasındaki metin trafiği ile gelişmemelidir. Dijital formatta içerik hakkında bilgi sahibi olan okurun katkısı her an alınabilir. Uzmanlar ve akademisyenler GitHub üzerinden metni doğrudan düzenleyebilirler.

-   Açık kaynak olan dijital müsvedde (manuskript) herkesin erişimine ücretsiz olarak açıktır ve bu sayede kuş bilimi (ornitoloji) kuşların tanınması ve doğa koruma ile ilgilenen herkes faydalanabilir.

-   Kitaptaki kuş türleri veya kuşların yayılış haritaları eBird gibi açık kaynak veri tabanlarından gelen verilerle hızlı, hatta anlık olarak güncellenebilir.

-   Bir kitaptaki sayfa sayısını ekonomik nedenler ve kullanımı zorlaştırmamak için yaklaşık 500 sayfa ile sınırlamak gerekebilir. Dijital bir kitapta ise teknik bir sınırlama yoktur.

-   İçeriğin tamamının hazır olmadığı durumda dijital kitabı fasiküller halinde yayımlamak mümkündür.

Elbette bu çalışmanın kalıcı olması için bir kitap olarak basılması her yazarın hayalidir. Dijital format sayesinde yüzlerce hatta binlerce okuyucu tarafından revize edilmiş ve içeriği iyileştirilmiş bir metnin yayına kabulü daha kolaydır.

Kitabın internet formatındaki versiyonu [Quarto publishing system](https://quarto.org/) ile hazıranmıştır.

## Düzeltme Önerileri

Metinde bulduğunuz yazım hatalarını, eksik bilgileri, kaynakları ve diğer düzeltme önerilinizi bana gönderebilirsiniz: kerem.boyla\@gmail.com

Ayrıca uzman ve akademisyenler GitHub üzerinden metinlere erişebilirler ve düzeltmelerini gönderebilirler.

## Telif Hakkı

Bu kitap [Creative Commons Attribution 4.0 International License](https://creativecommons.org/licenses/by/4.0/) ile lisanslanmıştır. Kitabının tüm hakları yazarlarına aittir. Bu, kitabın kopyalanması, dağıtılması, sergilenmesi, ve eserden türetilmiş çalışmaların oluşturulması dahil olmak üzere birçok faaliyeti serbest bırakır, ancak eser üzerindeki orijinal yazarları belirtmeniz şarttır.

Boyla, K.A. (2024) Türkiye Kuşları. <https://keremaliboyla.github.io/turkiye-kuslari/>
