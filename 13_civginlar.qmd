---
title: "Çıvgınlar"
---

## Söğütbülbülü

*Phylloscopus trochilus*, Willow Warbler

***Yaygın ve çok sayıda bulunan bir geçit kuşudur.***

Ara sıra çok yüksek sayılarla kaydedildiği olmuştur, örn. 11 Eylül 1970'de İstanbul Büyük Çamlıca'da yaklaşık 3000 birey, 18 Eylül 1968 ve 28 Ağustos 1971'de Uludağ'da ise benzer bir toplamla kaydedilmiştir. Baharda, kuzeyde ve doğuda mart sonu ya da nisan başından itibaren gözlenmiştir. Geçit kimi zaman haziranın ilk haftasına kadar sürer, ancak genelde en yüksek sayı mayısın ilk yarısında geçer. Sonbaharda, ağustos başından itibaren gözlenmiş, en yüksek sayılar ise eylülden ekim ortasında kadar kaydedilmiştir. Sona kalan bireylere ise ekim sonu ve belki de daha geç tarihlere kadar rastlanır. Gözlemcilerin çoğu geçit noktalarında bu tür ile Çıvgın'ı (P. collybita) ayırtetmedikleri için göçe dair uç tarihler vermek zordur. En az 2400 m'den kaydı vardır. Kasparek (1992a) Marmara'da ara sıra kışladıklarından sözetmiştir. Büyük Menderes Deltası'ndan biri 19 Ocak 1969'da öten (böylelikle aynı bölgede sıklıkla kışlayan Çıvgın ile karışmayacak şekilde) bir bireye, diğeri 24-29 Ocak 1972'de gözlenen 1 ya da 2 bireye ait 2 yayımlanmış kayıt vardır (OST 1972, 1975). 31 Aralık 1986'da Dalyan'da bacak renginden yola çıkılarak iddia edilen bir kayıt daha vardır (Kılıç ve Kasparek 1989).

![](images/harita_Phylloscopus trochilus.png)

**Üreme**

Türkiye'de yuvalamaz.

**Alttürler ve Sınıflandırma**

Çağdaş döneme ait kaynaklarda genellikle 3 alttür tanınmaktadır ve bunlar Avrupa'nın kuzeybatısından Polonya ve Romanya'ya dek doğuda üreyen nominat trochilus, daha yüksek enlemlerde, İskandinavya'dan Yenisey'e kadar üreyen acredula ve Orta ve Doğu Sibirya'da üreyen yakutensis'dir. Yakutensis en nadir olmak üzere tümü göç sırasında İsrail'de görülür (Shirihai 1996) ve büyük olasılıkla Türkiye için de durum aynıdır. Schekkerman ve van Roomen (1993) ve bizim gözlemlerimize göre İç Anadolu ve Doğu Anadolu'dan geçenlerin çoğu acredula'dır. Ancak bu form ve nominat trochilus arasında geçiş olduğuna dair kanıtlar vardır (örn. Maas Geesteranus 1959) ve acredula'nın tanınmaya değer olup olmadığı tartışmalıdır. Bu 3 alttür, eldeyken dahi oldukça zor ayırtedilir ve van Loon (1991) bu zorluklara değinmiştir. 1998 Kızılırmak Deltası'nda halkalanan 256 bireyin yarısından fazlasının kanat uzunluğunun, en çok yakutensis alttürü değerlerine yakın olması ilginçtir. Faldborg (1994) Doğu Karadeniz Kıyıları'nda yakutensis benzeri formların, acredula olarak belirlediklerinden daha sonra geçtiğini kaydetmiştir, ancak bu 2 formun geçit tarihleri kesinlikle çakışmaktadır. Nominat trochilus büyük olasılıkla esas olarak batıda bulunur. Kumerloeve (1961) ayrıca yukarıda tanımlanan alttürlere dâhil edilmesi gereken 2 forma ait kayıtlardan sözetmiştir; bunlar Urfa, Güneydoğu Anadolu ve Ankara, İç Anadolu'da kaydedilen ve acredula olarak değerlendirilebilecek eversmanni ve Amik Gölü ve Akdeniz'de kaydedilmiş ve nominat trochilus ile bir sinonim kabul edilen fitis'dir.

## Çıvgın

*Phylloscopus collybita*, Common Chiffchaff

***Yaygın, nispeten çok sayıda bulunan yaz göçmeni, geçit türü ve kış konuğudur.***

Marmara'nın çoğunluğu, İç Anadolu'nun kuzey kesimlerini de kapsayacak şekilde Karadeniz'in batı ve orta bölgeleri ve belki Doğu Anadolu başta olmak üzere ülkenin çoğunluğunda yerli ya da yarı göçmen olarak görülür. Ancak Kafkas çıvgınının yayılış alanından kesin kaydı yoktur. Ege'nin dağlık kıyıları, Toroslar ve hatta Lübnan sınırına kadar tüm Hatay'dan dağınık kayıtlar vardır. Doğu Anadolu'nun güneydoğusunda ürüyor olabilir. Asıl ürediği yerler 500-2000 m'deki yaşlı ağaçlık alanlar olsa da özellikle kuzeybatıda deniz seviyesine dek nispeten sık görülür; doğuda daha yüksek rakımlarda da görülüyor olabilir. Çoğu batı ve güney bölgelerinin kıyı kesimlerinde kışlar, ancak daha az sayıda birey bu dönemde ülkenin batı ve orta bölgelerine dağılır.

Ülkenin doğu bölgelerinde de görüldüğü geçit sırasında daha bol ve daha yaygındır, ki buna Kafkas çıvgınının üreme da dahildir. Yerli nüfusun çok olması geçit tarihlerinin belirlenmesini zorlaştırır. Bahar göçleri büyük olasılıkla mart başında başlar, çoğu nisan ortasına kadar güney ve orta bölgelerden geçmiş olur ve büyük olasılıkla doğuda mayısın 2. ya da 3. haftasına kadar devam eder. Güney ve batıdaki kışlama bölgeleri nisan sonunda tamamen terk edilir. Kuzeyde de geçiş nisan sonunda genelde sonlanmış olur (Bknz. Albrecht 1986, Hustings ve van Dijk 1994). Sonbahar göçü nerdeyse kesinlikle ağustos başından en az ekim sonuna ve muhtemelen kasıma dek sürer. Geçitteki sayıları genellikle söğütbülbülünden (P. trochilus) belirgin şekilde azdır.

![](images/harita_Phylloscopus collybita.png)

**Üreme**

Deniz seviyesinden 2000 m'ye kadar, hem düzlük yerlerde hem de yamaçlarda, yaprak döken, ibreli ve karışık yaşlı ormanlarda orman altı bitki örtüsünde ürer. Kocaçay Deltası'nda deniz seviyesindeki alüvyal ormanda bolca ürer; tahmini popülasyon büyüklüğü 350-380 çifttir ve 1993'de 31 hektarlık bir örnekleme alanında hektar başına 0,52 öten erkek düştüğü gözlenmiştir (Ertan 1996). Nisan 1967'de ağaç altındaki alçak bitkiler içinde 2 yuva bulunmuş, 19 Mayıs 1967'de (önceden bildirildiği gibi Nisan'da değil) bu yuvalarda iri yavrular kaydedilmiştir. Her tür ormanda ve Uludağ'da 800 m üzerindeki yarı açık alanda bol sayıda ürer (Jetz 1995). Yuvasını genellikle yerden yukarıya, alçak bir çalı ya da yeşillik içine yapar. **İÇA.** 22 Mayıs 1996'da Kızılcahamam'da içinde 5 yumurta ile bulunan yuvanın Avrupa'da görülenlerden farksız olduğu not edilmiştir. Şöyle ki bu yuva bitki gövdeleri, yosun ve yapraklardan yapılma, tüylerle astarlı yandan girişi olan kubbeli bir yuvadır (Harrison ve Castell 2002). Haziran başında Kızılcahamam'da aile grupları gözlenmiştir. KAD. 15 Haziran 1975'de Kopdağı Geçidi'nde (Bayburt) yiyecek taşırken görülen erişkinin Kafkas çıvgını olma ihtimali vardır. **MAR.** 16 Mayıs 1966'da Çatal Dağı'nda, 300 m'deki kayın ormanında yiyecek taşıyan bir erişkin, 22 Haziran 1973'de Demirköy'de yanında tüylenmiş yavru olan bir çift gözlenmiştir. 1967'de Çamlıca Tepesi'nde beş çift üremiştir. Üreme alanlarında öten erkeklere ağustos kadar geç bir tarihe dek rastlanabiliyor olması, türün yılda iki kez kuluçkaya yatıyor olabileceğine işaret ediyor olabilir.

**Alttürler ve Sınıflandırma**

Büyük olasılıkla üreyen tüm kuşlar brevirostris'tir. Ancak Roselaar (1995) göre bu formun nominat collybita'dan kesin olarak ayrılamayacağını idda eder. Kuzeydoğu Anadolu'da P. lorenzii (Kafkas çıvgını) ile geçiş yapan brevirostris'in abietinus ve P. lorenzii arasında bir geçiş formu olup olmadığı, Watson (1962b) tarafından öne sürülmüş, ancak pek rağbet görmemiştir. Kaldı ki ne Roselaar (1995) ne de Kirwan, bu hipotezi destekleyecek bir örnek bulamamışlardır. Dahası, Doğu Karadeniz'de üreme döneminde yaptığımız ziyaretlerde sözedilen geçişe ve hatta lorenzii dışındaki çıvgın formlarının kesin varlığına dair bulguya rastlayamadık. Ancak Mayıs 2004'de elde incelenen birkaç bireyden biri büyük olasılıkla klasik lorenzii formundan çok brevirostris'e yakındır. Brevirostris Doğu Karadeniz'de lorenzii ile parapatrik olarak bulunur.

Türkiye'ye endemik P. c. brevirostris'in Strickland tarafından toplanan holotipi Cambridge Üniversitenin Zooloji Müzesi'ndedir (CUMZ27/Syl/63/e/1). Helbig vd. (1996), brevirostris'i collybita içinde değerlendirirler. Ancak bu sonucu savunmak daha detaylı araştırma gerektirir; çünkü çalışmaları sırasında bu forma ait çok az sayıda mitokontriyal DNA'ya ulaşabilmişlerdir. Oysa nominat collybita ile brevirostris/caucasicus'un sitokrom b geni dizilimindeki ve morfolojik farklılıklar, nispeten uzun bir süredir farklı kolda evrimleştiklerini göstermektedir. Öyle ki, eldeki verilere göre brevirostris/caucasicus, collybita'dan ziyade, doğuda bulunan abietinus'a yakındır. Watson'un (1962b) yalnızca Strickland'ın Kasım ayı örneğini ele alarak dolayısıyla ürediği kesin olmayan bireylerden yola çıkarak bu taksonu tanımlamıştır. Dolayısıyla kesinlikle yeniden sorgulanması gereken brevirostris'in gerçek bir alttür olup olmadığıdır. Ayrıca kesin olan, caucasicus'un tanımının şüpheli bir hükme dayandığıdır.

Göç sırasında abietinus ve tristis formlarına da rastlanmış olup yoğunlukları genellikle bilinmemektedir. Schekkerman ve van Roomen (1993) İç Anadolu'daki çalışmaları sırasında hiç tristis yakalamamışlardır. Elde inceledikleri bireylerin hepsi abietinus formudur. Faldborg (1994) nisan ortasından sonuna kadar Kuzeydoğu Anadolu'da, tristis olduğunu düşündüğü birkaç birey gözlemiştir. Urallar ile Yenisey arasında üreyen, ancak büyük olasılıkla P. sindianus'a daha yakın olan ve son derece zayıf tanımlı fulvescens formuna sadece bir kere, 21 Eylül 1991'de Uludağ'da rastlanmıştır (Jetz 1995). Türkiye'de kışlayanların hangi alttürden oldukları ise kesin olarak bilinmemektedir. Bu kuşların bir kısmı daha kuzeyden olabilir. Örneğin Kıbrıs'ta bu dönemde görülenlerin bir kısmı abietinus olsa da çoğu nominat collybita'ya benzemektedir. Tristis'i özellikle elde incelenmediği zaman kesin olarak tanımlamada ve fulvescens'in taksonomik sınıflandırılmasında yaşanan zorluklar, Dean ve Svensson (2005) tarafından ustaca dile getirilmiştir. Tristis'e ait olduğu iddia edilen bir çok kaydın hatalı olması çok olasıdır.

## Kafkas Çıvgını

*Phylloscopus sindianus*, Mountain Chiffchaff

***Lokal ve çok sayıda bulunan yaz göçmeni ve geçit türüdür.***

Karadeniz'in doğusundan güneye, Doğu Anadolu'nun kuzeydoğu sınırlarına, Zigana Geçidi'nin doğusuna kadar yayılır ([@roselaar1995]). Bingöl Dağları'ndan birbirinden uzak noktalardan kayıtlar vardır. Aras Nehri vadisinin güneyinden ise çok az kayıt vardır. Roselaar'ın (1995) kaynak gösterdiği Dorèl, 29 Haziran 1991'de Kızılcahamam'da görülen bireyin lorenzii'ye benzerliğinden sözetmiştir, ancak ayrıntılarını görmediğimiz bu kayıt P. collybita brevirostris ile karışıklığın sonucu olabilir. Esasen 1700 m'nin üzerindeki yaşlı çam ve ardıç ormanlarında ürer, ancak özellikle nehir ve derelerin kenarındaki yer yer açık çalılık ve seyrek yaprak döker ağaçlıklarda da görülür.

Geliş ve gidiş tarihleri hakkında pek az şey bilinmektedir. Mart ortasında Kafkas'lardan kaydı olsa da Türkiye'ye nisan ve mayıs başı arasında geldiği tahmin edilir. Sonbaharda göç nerdeyse kesinlikle ağustos başından ekim ortasına kadar sürer. 5 Ağustos 1981'de Van Gölü'nün güneyindeki Çatak yakınında kaydedilmiştir (Helbig 1984). Türkiye'de üreme bölgelerinin uzağından nerdeyse hiç kayıt olmaması tüm davranışları hakkındaki bilgimizin son derece sınırlı olduğunu gösterir. Kuveyt'ten lorenzii olduğu kesin iki ilkbahar kaydı olmasına rağmen şimdiye dek birçok yazar lorenzii'nin aslında sadece irtifa göçü yapıyor olabileceğini düşünmüşlerdir (Cleeve vd. 2004). Kışın bir kere, 1 Ocak 2005'te Adana'da kaydedilmiştir. Ermenistan'da kuşlar Kasım sonuna kadar kalabilir, Ekim'de ise büyük sayılarla görülebilir (Scott vd. 1995).

![](images/harita_Phylloscopus sindianus.png)

**Üreme**

1700 m'nin üzerinde, genellikle P. collybita'dan daha yüksek rakımda, açıklık yaprak döken ve ibreli ormanlardaki ağaç altı bitkilerinde/vejetasyonunda ve çalı içlerinde ürer. KAD. Bütün veriler Türkiye'de en iyi bilinen üreme noktasından, Gelinkaya ve Yoncalık (Erzurum) arasındaki nehir kıyısı ağaçlık ve fundalığındandır. Alan, altlarında çalı ya da sık vejetasyon olan bölgelerinin çoğu nemli ya da kısmen su basmış olduğu küçük kavak fidanlığı, yaşlı söğütler ve diğer yaprak döken ağaçlardan oluşan bir baltalık ve hemen nehrin kıyısındaki uzun, sık söğüt ağaçlıkları ve diğer çalılardan oluşmaktadır. 11 Temmuz 1975'de yanında yavru olan üç çift kaydedilmiştir. Haziran 2004'de beş yuva bulunmuştur. Yuvaların ikisi, diğer bazı Phylloscopus'larda olduğu gibi yerdeki bir oyukta değil, yerdeki vejetasyona dayanacak şekilde tam anlamıyla yerdeydi. Diğer üç yuva ise yerden 0,1-0,3 m yukarıdaydı. Yuva P. collybita'nınki gibi kubbeli ve yandan girişliydi, ancak dış kısmında genel olarak daha az yaprak bulunuyordu. Ağırlıklı olarak bitki gövdeleri, ot ve birkaç yapraktan oluşan, tüylerle kalın bir şekilde astarlanmış olan yuvanın tas kısmı daha çok saç ve biraz kürk ile astarlanmıştı. Tabanı ve tepesi 110 mm genişliğinde, girişi ise 30 mm genişliğinde ve 25 mm derinliğinde olan bir yuva 120 mm yüksekliğindeydi. 10 Haziran 2004'de bir yuvada yeni yumurtadan çıkmış dört yavru ve bir yumurta, diğer bir yuvada ise iki yeni yumurtadan çıkmış yavru ile bir yumurta vardı. Her iki yumurta da yaklaşık 24-25 Mayıs'ta yumurta bırakıldığını gösterecek şekilde 11 Haziran 2004'de çatlamıştır. 11 Haziran 2004'de başka iki yuvada sırasıyla beş ve altı yumurta bulunmuştur, sözü geçen son yuvada 21 Haziran 2004'de 3 Haziran civarında yumurtlama olmuş olabileceğini gösterir şekilde 1-2 günlük altı yavru kaydedilmiştir. Beşinci yuvada 23 Haziran 2004'de dört yavru gözlenmiştir ve bu yavrular 25 Haziran'da yuvayı terk etmiştir. Sözü geçen yuvaların ikisinde hem dişi hem erkekler yavrularını düzenli olarak beslemişlerdir. Öten erkeklere Ağustos kadar geç bir tarihe dek rastlanması türün yılda iki kez kuluçkaya yatabileceğine işaret eder.

**Alttürler ve Sınıflandırma**

Monotipik bir türdür. Stepanyan (1990) ve Roselaar (1995) gibi Doğu Karadeniz ve Kafkaslar'da bulunan lorenzii'yi P. sindianus'dan (Orta ve Güney Asya'da yayılış gösteren ayrı bir çıvgın türü) ayrı değerlendirirken tereddüt taşıyoruz. Çünkü bu iki formun ortak atadan mı geldikleri yoksa P. collybita tristis'in (çıvgının Sibirya alttürü) farklı kolları mı oldukları, ya da hatta tristis'in daha güneyde üreyen bu iki formdan birinin bir kolu mu olduğu konuları belirsizdir. O zamandan bu yana, sindianus ve lorenzii'nin vokalizasyonlarındaki bazı farklılıklar da bu iki formun genel olarak kabul gördüğünden daha uzak akraba olabileceğinin yeni kanıtı olarak gösterilmektedir (Helbig vd. 2002). Ancak iki taksonu tür kabul etme konusunda bir uzlaşmaya varılamamıştır. Sindianus ve lorenzii'nin kendine özgü bir grup oluşu mtDNA dizilimi ile teyit edilmiştir. Caucasicus, Kafkaslar'da lorenzii ile parapatrik bulunan, ancak yayılışı pek bilinmeyen, yakın zamanda tanımlanmış bir alttürdür. Helbig vd. (1996) bu lorenzii'nin diğer bölgelerdeki çıvgın (Ph. c. brevirostris) ve Ph. c. caucasicus'dan genetik olarak oldukça farklı olduğunu göstermişlerdir. Birkaç türü çıvgın P. collybita içinde değerlendirme öneriler (Helbig vd. 2002, Clement vd. 1998) dikkate alındığında, sindianus ve lorenzii'nin tür seviyesinde ayrılması daha da meşru görünmekte olsa da DNA çalışmalarının bulguları bu yöndeki önerileri doğrulamamaktadır. Sibley ve Monroe'nun, sindianus'u önce lorenzii ile birlikte bir tür olarak (1990), sonra sindianus'u P. collybita ile ele alıp lorenzii'yi monotipik olarak (1993) ve en sonunda lorenzii'yi tekrar P. sindianus'un alttürü olarak kabul edecek kadar (Sibley 1996) fikir değişikliği konunun zorluğunu ortaya koymaktadır. Helbig vd. 'nin (2002) yayını halâ burada ele alınan tüm formlar ve bütün Batı Palearktik çıvgınları arasındaki ilişki üzerine en kapsamlı tartışmalardan biridir. Lorenzii ve brevirostris'in elde tanımlanması konusu Roselaar (1995), lorenzii'nin sahada tanımlanması ise Scott vd. (1999) tarafından ele alınmıştır. Watson'un (1962b) Kuzeydoğu Türkiye'de bulunan çıvgınlar ile ilgili problemlerin araştırılmasına yönelik çağrısı ise halâ 45 yıl önce olduğu kadar acildir.

## Boz Çıvgın

*Phylloscopus orientalis*, Eastern Bonelli's Warbler

***Nispeten lokal ve yer yer çok sayıda bulunan yaz göçmeni ve geçit türüdür.***

Karadeniz'in batısında ve Trakya'da, Ege, Akdeniz ve İç Anadolu'nun kuzey ve batı sınırlarında, tepelik ve dağlık bölgelerde az sayıda ürer. Kayıtların gösterdiğinden daha yaygın yayılışlı olabilir; örn. 4 Haziran 1969'da Yüksekova'da ürediği kanıtlanmıştır, yakın tarihte ise Şırnak'ta var olduğuna dair şüphelenilmiştir. Sümela Manastırı'nda ise 29 Mayıs gibi geç bir tarihte öttüğü kaydedilmiştir. Hatay'da açıkça uygun habitatlar belirlenmiş, türü hedefleyen arazi çalışmaları yapılmamıştır. Esasen 300-2000 m arasındaki açık, yaprak döken ormanlarda (Akdeniz'de tipik olarak Pinus brutia içinde) bulunur, ancak Toroslar'da çoğunlukla bu rakım aralığının alt sınırlarında görülür.

Sözü geçen bölgelerde geçit sırasında belirgin şekilde daha yaygın, Güneydoğu Anadolu'nun batı bölgelerinde ise noktasal yayılışlıdır. Doğu Anadolu'dan seyrek olarak geçit yapar. Doğu Karadeniz'de ise yalnızca 1 kez Mayıs 2004'de Trabzon'da kaydedilmiştir. Akdeniz ve Ege'nin kıyı kesimlerinde martın 3. haftasından itibaren kaydedilmiştir, ancak daha iç ve kuzey kesimlerde nisan ortasına kadar yaygın değildir. Geçit, en azından doğu kesimlerde mayısın 3. haftasına kadar sürer. Sonbahar göçü kuşların çoğu eylül sonunda gitmiş olsa da, temmuz sonundan ekim ortasına kadar sürer. 1966 yılında Boğaz'da en yüksek sayılar temmuzun son haftasında görülmüş, sonra sayı hızla düşmüştür (Porter 1983). 17 Aralık 1969'da Bafa Gölü'nde 1 birey (Kasparek 1988b), Köprülü Kanyon Milli Parkı'nda Kasım 1990'dan en az Şubat 1991'e kadar birkaç birey olmak üzere 2 kış kaydı vardır.

![](images/harita_Phylloscopus orientalis.png)

**Üreme**

Başlıca üreme alanları genellikle yamaçlarda bulunan açık ağaçlık (ibreli, yaprak döken ve karışık) alanlar olup seyrek ağaçlı fundalıklarda da ürer. Yerde, bir deliğin içine ya da bir tümsek kıyısında yuvalar. Ot, yaprak ve yosundan yapılma, ince ot, saç ve kökçüklerle astarlanmış yuva kubbelidir ve yandan girişi vardır. Türkiye'de gözlenen yumurta sayısı 5 (1 yuvada). **DOA.** Yuvadaki yavru hakkında veri yoktur. 4 Haziran 1969'da Yüksekova'da ağaçlık bir alanda yerde bir ağaç gövdesi yakınında bulunan bir yuvada 5 yumurta kaydedilmiştir. **İÇA.** 5 Haziran 1996'da Kızılcahamam'da meşe ve çam ormanında birkaç küçük meşeden birinin altında, yerdeki bir yuvada küçük yavrular bulunmuş, bu ilk yumurtanın 19 Mayıs'ta koyulduğunu göstermiştir. Yine aynı yerde 20 Haziran 1983'de 3 tamamen tüylenmiş yavru, 10 Temmuz 1973'de tüylenmiş yavru, 24 Temmuz 1974'de ise 2 erişkin ve 2 yavrudan oluşan bir aile gözlenmiştir (Barış vd. 1984). **EGE.** 16 Haziran 1985'de Ayvacık'ta (Çanakkale) birçok aile grubu gözlenmiştir. **AKD.** 25 Mayıs 1989'da Akseki yakınında, yuvasına yiyecek taşıyan bir erişkin, 15 Haziran 1987'de Kovada Milli Parkı'nda ise yuvada 1 çift gözlenmiştir. Erkekler çoğunlukla nisan sonu ile haziran arasında öterler. Türün büyük olasılıkla Türkiye'de de diğer yerlerde olduğu gibi 1 kez kuluçkaya yattığı düşünülmektedir. Tring Doğa Tarihi Müzesi'ndeki 3 yumurtalık kuluçka Krüper tarafından 10 Mayıs 1880'de Yunanistan'da toplanmıştır.

**Alttürler ve Sınıflandırma**

Eskiden P. bonelli türünün altında sınıflandırıldı. Batı (bonelli) ile doğu (orientalis) popülasyonları arasındaki moleküler filogenetik ilişkiyi inceleyen Helbig vd. (1995), aralarındaki genetik farklılığın Phylloscopus alttürleri arasında tipik olarak gözlenenden oldukça fazla olduğu sonucuna varmışlardır. Phylloscopus bonelli (Sibley ve Monroe 1990, 1993) bu ektisiyle çeşitli yazarlar tarafından (Sangster vd. 2002) P. bonelli (İng. Western Bonelli's Warbler) ve P. orientalis (İng. Eastern Bonelli's Warbler) olarak iki türe ayrılmıştır.

## Orman Çıvgını

*Phylloscopus sibilatrix*, Wood Warbler

***Çok lokal yaz göçmeni, yaygın ve çok sayıda bulunan geçit türüdür.***

Büyük olasılıkla Trakya'da üremiştir, nitekim Kırklareli, Dereköy'in kuzeyinde 27 Temmuz 1976'da 5 birey gözlenmiştir (Beaman 1986). Giresun yakınından bildirilen 21 Temmuz 1966 tarihli kayıt ise (OST 1969) sonradan reddedilmiştir (OST 1975:272).

Bunun dışında yaygın ve oldukça bol bir geçit türüdür. Ara sıra oldukça bol görüldüğü de olur. Örn. 1992 Nisan sonunda, Akşehir Gölü'nde 500 bireye rastlanmıştır. Ancak ülkenin doğu bölgelerinde genellikle pek bol görülmez. Baharda mart ortasından haziran başına kadar görülür, yoğun geçiş nisanın ikinci yarısında gerçekleşir. Sonbahar göçünde en erken temmuz ortasından genellikle ağustos başından ve ekim ortasına kadar, Ankara'da, Kastamonu, Erzurum'da (Kumerloeve 1961)ve İzmir'de (en geç 16 Ekim; OST 1975) kaydedilmiştir. Çoğunluk eylül ortasına kadar gitmiş olur.

![](images/harita_Phylloscopus sibilatrix.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Esmer Çıvgın

*Phylloscopus fuscatus*, Dusky Warbler

***Rastlantısal konuktur.***

Kaydı vardır.

![](images/harita_Phylloscopus fuscatus.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Çalıkuşu Çıvgını

*Phylloscopus proregulus*, Pallas's Leaf Warbler

***Rastlantısal konuktur.***

Kaydı vardır.

![](images/harita_Phylloscopus proregulus.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Sarı Kaşlı Çıvgın

*Phylloscopus inornatus*, Yellow-browed Warbler

***Rastlantısal konuktur.***

6 kaydı vardır: 10 Ekim 1967'de (OST 1969) Ankara Çankaya'da, 1, 17-18 Temmuz 1969'da Büyük Menderes Deltası'ndaki Karine'de 3 (OST 1972), 16 Aralık 1976'da Ereğli, Zonguldak'ta 1 (Beaman 1986), 11 Ekim 2003'de Manyas Gölü'nde halkalanan 1 (Keşaplı Can vd. 2004), 29 Ekim 2004'de İzmir Ege Üniversitesi yerleşkesinde 1 (Balmer ve Betton 2005) ve ? tarihinde Kızılırmak Deltası'nda halkalanan ? birey (?). Buxton'un (1916) sözünü ettiği 2 Mayıs 1915 ve 21 Ekim 1915 Gelibolu kayıtları, nadir türlerin belgelenmesi ile ilgili modern standartları kesinlikle yakalayamamaları nedeniyle Kumerloeve (1961) tarafından reddedilmiştir. Hollom vd.(1988)'nin dikkati çektiği gibi Ortadoğu'daki P. inornatus kış kayıtlarının çoğu büyük olasılıkla taksonomik ve saha tanımlanması, ancak yakın zamanda netleşmiş olan P. humei'ye aittir (Alström vd. 1991, Shirihai ve Madge 1993 gibi kaynaklara bknz.). Her 2 türe İsrail'de rastlanırken (Shirihai 1996), özellikle Türkiye kayıtlarından en azından bir kısmının humei'yi içerdiği kesinlikle olasıdır çünkü sözkonusu kayıtların 3'ü bu 2 türü sahada ayırt etmeye yardımcı özelliklerle ilgili çalışmaların ve tespitlerin henüz yapılmadığı döneme aittir. Bunun yanı sıra Kıbrıs genelinden sonbahar sonlarına ait 5 (Flint ve Stewart 1992); Nisan, Mayıs ve Ağustos'ta Yunanistan'dan 3 (Handrinos ve Akriotis 1997) sarı kaşlı çıvgın kaydı vardır. 1987 yılında ilk kez kaydedildiği (Nankinov 2003) Bulgaristan'da ise düzensiz konuktur.

![](images/harita_Phylloscopus inornatus.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Ak Kaşlı Çıvgın

*Phylloscopus humei*, Hume's Leaf Warbler

***Rastlantısal konuktur.***

İki kaydı vardır; 28 Aralık 1994'de Topkapı Sarayı'nda (İstanbul) görülmüş ve ayrıntılı bir şekilde tanımlanmış bu birey Hollanda Nadir Türler Komitesi tarafından kabul edilmiştir (Ebels 1996). Yakın zamanda türün İsrail'de neredeyse her yıl kışladığı kanıtlanmıştır (Shirihai 1996). SAMSUN KAYDI

![](images/harita_Phylloscopus humei.png)

**Üreme**

Türkiye'de yuvalamaz.

**Alttürler ve Sınıflandırma**

Büyük olasılıkla humei nominattır çünkü Çin'de görülen mandellii Batı Palearktik'te görülme ihtimali son derece düşüktür. Yakın geçmişe kadar humei, sarı kaşlı çıvgın P. inornatus ile türdeş (konspesifik) kabul edilmekte olup, morfoloji ve vokalizasyonları bu iki formun tür seviyesinde ayrıldığına işaret etmektedir (Cramp 1992). Irwin vd. (2001a) bu takson için tür statüsünü önermiş olsa da, mandellii'nin sistematik konumu ve taksonomik durumu, o denli belirli değildir.

## Kuzey Çıvgını

*Phylloscopus borealis*, Arctic Warbler

***Rastlantısal konuktur.***

25 Ekim 2002'de Kızılırmak Deltası'nda halkalanan ve fotoğraflanan bir bireye ait tek bir kayıt vardır (Erciyas ve Özçam 2002). Ayrıntılı tanımlama ve bir miktar biyometrik veri mevcuttur. Bunun yanı sıra Ağustos 1988'de Manavgat'ın 30 km kuzeyinde görüldüğüne dair yayımlanmamış bir iddia vardır, ancak bu iddiayı destekleyici tanımlama benzer bir çıvgın olan yeşil çıvgın olma ihtimalini elememektedir (Kirwan vd. 1999). Yunanistan'dan Nisan 1965, Nisan 1967 ve Ekim 1993'e ait 3 gözlem kaydı vardır (Handrinos ve Akriotis 1997). Türe Suudi Arabistan'ın doğusunda ve Umman'da da rastlanmıştır (Porter vd. 1996).

**Üreme**

![](images/harita_Phylloscopus borealis.png)

Türkiye'de yuvalamaz.

**Alttürler ve Sınıflandırma**

Türkiye'de görülmesi muhtemel tek form nominattır (örn. Baker 1997). Türkiye'de kaydedilen bireye ait yayımlanan fotoğraf bu tanımı teyit eder görünmektedir.

## Yeşil Çıvgın

*Phylloscopus nitidus*, Green Warbler

***Yerel olarak oldukça çok sayıda bulunan görülen yaz göçmenidir.***

Karadeniz'in çoğunda ve batıda en azından Kartepe'ye kadar yüksek irtifada yaprak döken ve karışık ormanlarda, arada sırada da ibreli ağaçlık alanlarda ve düzensiz yayılışlı ormangülü çalılıklarında ürer. Batıda 800-1500 m'den ve kuzeydoğuda en az 2300 m'den kaydı vardır. Doğu Karadeniz'de zaman zaman deniz seviyesine daha yakın üreyebilir, ancak daha düşük rakımlardan çok az sayıda kayıt vardır. Bölgenin doğusunda daha bol sayıda görülür. Sık gözlem yapılmayan Orta Karadeniz'den daha az kayıt vardır. Sıkça ziyaret edilen ve uygun habitata sahip Uludağ'da 18 Temmuz 1998'e ait 1-2 birey gözlenmiştir. Bu bölgenin hemen bitişiğindeki İç Anadolu'nun kuzey, dağlık sınırlarından da, örneğin Haziran 1996 ortasında, Kızılcahamam Milli Parkı'nda, açıkça üreme alanı savunan bireylere ait yaz kayıtları vardır.

Geçitte doğu bölgelerinde görülmesi beklenirken çok az kaydı vardır. Yeşilimsi çıvgın (P. trochiloides trochiloides) ile ilgili yukarıda belirtilen kayıtların bir bölümü ya da hepsi nitidus'a ait olabilir. Ege Bölgesi, Güneydoğu ve Doğu Anadolu'dan nitidus'a ait geçit kayıtları vardır (Kumerloeve 1958). Üreme alanları en azından mayıs başından ekim başına dek tutulur, geçit yapan bireylere ise sonbaharda eylül sonunda ve ilkbaharda mayıs ortasına kadar rastlanır.

![](images/harita_Phylloscopus nitidus.png)

**Üreme**

Yaprak döken, ibreli ya da karışık yaşlı ormanlarda, genellikle dik ve nemli yamaçlarda bulunur. Yerdeki yuvasına dönen erişkine gitgide daha alçak tünek sağlayacak şekilde (birkaç Phylloscopus türününün tipik davranışıdır) alt dalların nerdeyse tabana değdiği küçük kayranların ucunda ya da açık alanlarda bulunur. Ot öbekleri, seyrek çalılık, ya da yüksek, dağınık çalılıklar gibi alçak bitki örtüsüne sahip açık alanları tercih eder. Tüm üreme kayıtları Karadeniz'dendir. 1992'de Abant Gölü yakınında, nerdeyse tamamen dik bir yamaçtaki çoğunluğu kayın olan yaprak döker bir ağaçlık alanda, yerde 2 yuva bulunmuştur (Castell 1996f, ve yayımlanmamış). 29 Mayıs'ta bulunan bu yuvalardan biri tamamlanmak üzere diğeri ise tamamlanmış ve yumurtasızdı; 3 Haziran'da bu yuvalarda sırasıyla 2 ve 3 yumurta bulunmuş ama kuluçkaya henüz yatılmamıştı. 20 Haziran'da bir yuvada 6 terk edilmiş yumurta, diğerinde ise 6 yeni yumurtadan çıkmış yavru bulunmuştur, kuluçkası en fazla 14 gün sürmüştür. Her bir yuva yerdeki bir çukurda bir öbek bitki ile bir parça gizlenmişti. Yosun, ot ve yapraklardan oluşan ve daha ince ot ve biraz saç ile astarlanmış tepesi kubbe şeklindeki yuvanın yandan girişi vardı. KAD. Bafra'da 15 Temmuz 1986'da bir erişkin yiyecek taşırken görülmüştür. Diğer tüm üreme kayıtları Doğu Karadeniz'dendir. 13 Haziran 1975'de bir erişkin ladin ormanındaki bir açıklıkta yerdeki yuvasına yiyecek taşırken, 12 Temmuz 1986'da Sivrikaya'da bir erişkin tırtıl taşırken ve 26 Temmuz 1986'da 2 aile grubu kayınlarla bir yer alan küçük çamlarda beslenirlerken gözlenmiştir (J.McLoughlin); Sümela Manastırı'nda 14 Temmuz 1986 (R.Webb) ve 13 Temmuz 1990'da (Eames 1991) yavruları besleyen erişkinler, 16 Haziran 1975'de yiyecek taşıyan erişkinler, 15 Temmuz 1992'de ise bir aile grubu gözlendi. Haziran-Ağustos (en geç 8 Eylül) tarihlerinde öten erkeklere ait birçok kayıt vardır ki bu durum türün yılda 2 kez kuluçkaya yatıyor olabileceğini gösterir. Diğer yerlerde yılda tek kuluçka olağandır.

**Alttürler ve Sınıflandırma**

Yeşil çıvgın, yeşilimsi çıvgından (P. trochiloides) ayrı bir tür olarak değerlendirildiği takdirde monotipiktir. Bu taksonun yaygın ve popüler şekilde tür olarak kabul edildiği 1970 ve 1980'li yılların ardından Snow ve Perrins (1998) nitidus'u yeşilimsi çıvgının bir alttürü olarak değerlendirdi. Svensson ve Mild (1995) bu yaklaşımı desteklerken taksonun yeşilimsi çıvgın grubu içindeki "benzersiz" konumunu vurgulayacak şekilde üç isim kullanmayı tercih ettiler. Ancak sonra Svensson 2006'da fikrini değiştirdi ve eskiden düşündüğü gibi bu taksonun tür olarak kabulünden yana oldu. Mitokondrial DNA çalışmaları nominat trochiloides ve nitidus arasındaki genetik farklılığın "bu lokus bazında çalışılmış alttürlerin çoğu arasında görülenden daha fazla" olduğunu ortaya çıkardı (Helbig vd. 1995). Bundan hareketle, sonraki yazarlar yeşil çıvgının trochiloides üsttürü içinde allopatrik bir tür olarak kalmasına karar verdiler.

Ancak sonradan, yeşilimsi çıvgın grubu özellikle Orta ve Doğu Asya'da görülen (Irwin vd. 2001b, Collinson 2001b, Collinson vd. 2003) zorluğu şüphesiz durum nedeniyle yeniden mercek altına alındı ve sürmekte olan türleşme "karmaşası"na insanlara özgü düzenleme çabası sırasında zaman zaman karşılaşılacak güçlüklere klasik bir örnek teşkil etti. Bu tür ek çalışmalar, nitidus'un %100 tanımlayıcı tüy örtüsü ve biyometrik ölçüm farkları olmayışına ve viridanus ile ötüşleri arasında açık ve belirgin farkların olmamasına dayanarak nitidus'un (şimdilik) alttür konumunu tekrar teyit etmiştir.

Buna rağmen Rasmussen ve Anderton (2005) ile del Hoyo ve diğerlerinde kaynak gösterilen Clement (2006) gibi nitidus'a daha "yüksek" konum vermeyi tercih ediyoruz. Çünkü bu tür ve yakından akraba olan türler arasında uzun süredir kabul edilmiş, oldukça önemli ve süreklilik gösteren farklılıklar var. Bu formu (alt)tür olarak tanımlamama nedeni ise başta nitidus ve P. trochiloides viridanus'un yayılışlarının örtüştüğünün uzun süredir bilinmesidir.

Yeşil ve yeşilimsi çıvgının ucundan allopatrik olması, özellikle nitidus'un " özgünlüğünün" oybirliği ile kabulü, türdeş (konspesifik) olarak değerlendirilmeleri için yetersiz bir gerekçe gibi görünüyor. Ticehurst(1938) ve ondan sonra gelen yazarlar, nitidus ve trochiloides arasında bir geçiş olduğuna dair kanıt görememişlerdir. Türün sahada tanımlanması konusu van der Have (1987) ve van der Vliet vd. (2001) tarafından iyice ele alınmış ve Collinson vd. (2003) kaynağında özetlenmiştir. Nitidus'un ayırt edilmesi sırasında karşılaşıldığı iddia edilen zorluk Albrecht'in (1984) bir makalesinden kaynaklanır gibi görünmektedir ki bu makalede yazar, hem sahada hem de örneklerde P. t. viridanus ve nitidus arasında önemli ölçüde örtüşme olduğunu belirtmiştir. Diğer yandan, L. Svensson (in litt 2007) ve G. M. Kirwan, Albrecht'in kendi deneyimlerinden dürüstçe sözederken vardığı sonuçların sonradan yanlış yorumlanarak nitidus'un viridanus gibi bir halka tür olarak değerlendirilebilecek olan yeşilimsi çıvgın grubunun diğer formlarından güvenilir bir şekilde ayrılamadığı fikrine temel oluşturduğunda hemfikirler. Ancak bu doğru değildir. Nitidus ve viridanus arasındaki morfolojik farklılık kesinlikle çok değildir, ancak her iki taksona ait bireylerin büyük çoğunluğu büyük olasılıkla tanımlanabilir ve sahada ya da elde tanımlamaya yardımcı tanı özellikleri aynı cinse ait ayrı türler olarak tanımlanmış birçok takson arasında bulunduğu kadar çoktur. Nitidus'un ötüşünün viridanus'unkinden belirgin bir şekilde farklı olmaması ise pek de şaşırtıcı değildir; nitidus, yeşilimsi çıvgın kompleksi içinde coğrafi olarak oldukça iyi izole olmuştur ve bu yüzden örneğin, yayılışı viridanus ile çakışan plumbeitarsus gibi farklı bir vokal repertuar geliştirmeye ihtiyaç duymamıştır. Buna rağmen, Yeşil Çıvgın G. M. Kirwan tarafından Türkiye'nin kuzeydoğusunda gerçekleştirilen sınırlı sesle çağırma deneylerinde yeşilimsi çıvgının ötüşüne nadiren; o da yalnızca zayıfça olmak üzere- karşılık vermiştir. Ancak bu, örneğin K. Mild'in (sözlü iletişim 1995) istikrarla gözlemlediği bir durum değildir. Hindistan Yarımadası'ndaki kışlama alanlarında, bu ikisinin, kolaylıkla ayırtedilmelerini sağlayan belirli ötüş notaları vardır (Grimmett vd. 1998, Rasmussen ve Anderton 2005; A. Lassey aracılığıyla P. Willoughby ve M. Newsome) ayrıca, belli bir ölçüde, habitat ve rakım farkına göre ayrılabilirler. Dahası, Helbig vd.'nin (1995) mtDNA verilerinin gösterdiği gibi, nitidus açık şekilde ve viridanus'la plumbeitarsus'u birleştiren türleşme halkasının diğer üyeleriyle iletişimde olmamasına aldırış etmeksizin yeşilimsi çıvgın kompleksindeki diğer taksonlardan farklı bir evrimsel yol izlemektedir. P. nitidus, her ne kadar daha düşük rakımlarda, ılıman ve boreal/kuzey ağaçlık alanlarda görülse de, daha yaygın yayılışlı ve göçmen viridanus'un kardeş taksonudur.

Bu yayılış şekilleri Pleistocene ve Holocene dönemlerinden artık kalmış yapay değişikliklerdir. Doğu Pasifik'teki benzer bir durumun güncel olarak yeniden değerlendirilmesi öncesinde topyekün P. proregulus olarak kabul edilmiş 3, belki 4 popülasyonu içermektedir: P. proregulus, chloronotus/simalaensis ve kansuensis. Çin'in Çinghay, Kansu ve Siçuan eyaletlerinde Alström ve Olsson (1990) ve Alström vd.(1997), vokalizasyon ve habitat farklılıklarına dayanarak, kapsamlı bir saha çalışması yapıldığı takdirde, morfolojik olarak az farklılık gösteren Phylloscopus popülasyonlarının gerçekten de tür seviyesinde takson içeriyor olabileceğini göstermişlerdir. Daha ayrıntılı çalışmalarla nitidus'un bu durumun batı örneğini oluşturduğu dahi ortaya çıkarabilir.

## Yeşilimsi Çıvgın

*Phylloscopus trochiloides*, Greenish Warbler

***Rastlantısal konuktur.***

Şurada kaydı vardır.

![](images/harita_Phylloscopus trochiloides.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Büyük Kamışçın

*Acrocephalus arundinaceus*, Great Reed Warbler

***Oldukça yaygın ve çok sayıda bulunan yaz konuğu ve geçit türüdür.***

Ülkenin tümünde bataklık sulakalanlarda ürer, ancak Güneydoğu Anadolu'da uygun habitatların eksikliğine bağlı olarak daha nadir olup varlığı büyük nehirlerle sınırlıdır. Trakya ve Karadeniz Bölgesi'nde daha lokaldir. Doğu Anadolu'da 2300 m'nin üstünde yükseklikteki alanlarda ürediği kaydedilmiştir. Göçte daha geniş yayılışlı ve yaygındır. Özellikle iç kesimler ve kuzey bölgeleri içeren diğer alanlardan çoğunlukla rapor edilmese de, güney kıyılarda mart başından nisan ortasına kadar ve muhtemelen Doğu Anadolu'da daha geç zamanlarda olmak üzere geçiş yapar. İlkbahar göçü mayıs ortasına kadar devam eder (27'sine kadar). Sonbahar göçü ağustos başı veya ortasında (8'inde) başlar ve çoğu eylülde ayrılır fakat düzenli olarak Akdeniz ve muhtemelen diğer bazı alanlarda, en azından ekim ortasına ve hatta bir kez kasım başına kadar kaydedilmiştir.

![](images/harita_Acrocephalus arundinaceus.png)

**Üreme**

Açık sulardaki kamışlar, kıyıları kamışlık olan göller, nehirler ve kanallarda ürer. Uluabat Gölü'nde yoğun ılgın (Tamarix) ve çeltik tarlalarında, Murat Nehri'nde de söğütlüklerde öten kuşlar kaydedilmiştir. Yuvası esasen uzun ve yoğun sazlarda, derin silindirik bir şeklinde, ağaç veya daha çok kamışa bağlanarak, su seviyesinden genellikle 1-2 m yüksekte, bitki sapları, lifler ve yapraklarla ve içi küçük yapraklar, kamışların püskülleri, tüy ve kıllarla kaplanır. Türkiye'de gözlenen yumurta sayısı 3 (1 yuvada), 4 (3 yuvada), 5 (2 yuvada). **İÇA.** Hotamış Sazlığı'nda 23 Mayıs 1993'de, Uyuz Gölü'nde 18 Mayıs 1998'de yuva yapımı, Sultansazlığı'nda 23 Mayıs 1979'da (Kasparek 1985) ve 29 Mayıs 1998'de içinde yumurta olan yuvalar, 19 Haziran 1992'de Yağlıören'de ve 21 Temmuz 1991'de Uyuz Gölü'nde çok sayıda tüylenmiş yavru kaydedilmiştir (Karauz Kıraç 1993). Mogan Gölü'nde 15 Mayıs 2005'de içinde bir yumurta olan, ancak yumurtaların tamamlanmadığı bir ve tamamlandığı 12 yuva kaydedilmiştir. **MAR.** 1993'de Kocaçay Deltası'nda nehir boyunun 750 m'lik kısmında en yüksek yoğunlukta 21 öten erkek kaydedilmiştir, bunların en erken öteni 14 Nisan 1993'de duyulmuştur (Ertan 1996). Uluabat Gölü'nde 2/4 Haziran 2006'da neredeyse tamamlanmış iki yuva görülmüştür. 19 Haziran 1973'de Küçükçekmece Gölü'nde ve 24 Haziran 1973'de Meriç Deltası'nda yiyecek taşıyan erişkinler görülmüştür (R.F. Porter). **EGE.** Büyük Menderes Deltası'nda Selous (1900) 13 Mayıs 1899'da çok sayıda öten birey görmüştür, ancak yuva bulmayı başaramamıştır çünkü muhtemelen üreme o tarihte henüz başlamamıştır. KAD. Kızılırmak Deltası'nda 1992'de Mayıs ortasında yoğun olarak ürediği alanlarda düzenli öttüğü duyulmuş. Buralarda 100 ha'da 10-30 üreme alanı tespit edilmiş olup bu yoğunluk yer yer daha yüksek olabilmektedir [@hustings1994]. **GDA.** 4 Temmuz 1998'de içinde yavru olan bir yuva kaydedilmiştir. **DOA.** Üreme dönemi, diğer bölgelere göre biraz daha geç başlar. Van Gölü'nde 1 Haziran 2001'de yuva yapan erişkinler, Erçek Gölü yakınlarında aynı tarihte yuva yapımının yanı sıra, içinde yumurta olan beş yuva ve 19 Haziran 2004'de bitirilmiş, ancak biri boş, içinde beş yumurtalı bir başkası da yeni çıkmış üç yavrulu yuvalar kaydedilmiştir. Sonuncusundaki yavruların çıkış tarihi, ilk yumurtlama tarihinin 1 Haziran olduğunu göstermektedir.

**Alttürler ve Sınıflandırma**

Nominat alttür bulunur.

## Bıyıklı Kamışçın

*Acrocephalus melanopogon*, Moustached Warbler

***Oldukça yaygın yaz konuğu veya yerli, yerel kış konuğudur.***

İç ve Doğu Anadolu'nun her tarafında, Karadeniz Bölgesi'nde daha çok lokal olarak (Kızılırmak Deltası'nda 1000-1500 çift), Akdeniz'de ve muhtemelen Ege'nin bazı kısımlarında ürer. Üreme döneminde özellikle bataklık sulakalanlar ve bunlara komşu sulak çayırlarda bulunur. Van Gölü çevresi dâhil ülkenin iç kesimlerinin çoğunda ve kuzeydeki üreme alanlarında mart başı ile eylül sonu arasında kaydedilmiştir. Kızılırmak Deltası'nda en azından 15 Mart'tan ile 26 Eylül'e kadar kalırlar. Görünürde ülke genelinde yaygın olarak, ancak az sayıda geçit yapar. Marmara, Ege, Akdeniz ve muhtemelen Güneydoğu Anadolu'nun batı kesiminde kışlar, örneğin Danfort tarafından Kahramanmaraş'taki Gavur Gölü'nde kaydedilmiştir. Genellikle bu alanlardan mart sonu veya en geç nisan ortasında ayrılır.

![](images/harita_Acrocephalus melanopogon.png)

**Üreme**

Sazlıklar, bataklıklar ve kıyıları sazlık olan göllerde, çoğunlukla sulak bölgelerde ürer. 1998'de Eşmekaya'da sulakalanda göl aynası kenarlarını tercih ettiği, oysa aynı bölgede Kındıra Kamışçını'nın (A. schoenobaenus) daha kuru kındıralıkları kullandığı kaydedilmiştir. Kızılırmak Deltası'nda her türlü bataklık alanda bulunur, ancak yaşlı kamışlıklar ve saz-kamış alanlarında 30-80 üreme alanı/100 ha (bazen 100-150) gibi yüksek yoğunluğa ulaşır. Yürükler Nehri boyunca saz kamışçını (A. scirpaceus) dar sazlıklarda görülürken, bıyıklı kamışçın kamış (Typha), hasır otu (Phragmites), çalılık ve karışık bitki örtülü adaları tercih eder [@hustings1994]. Hotamış Sazlığı'nda nisan-ağustos arasında duyulan ötüşlerden 100'den fazla çiftin ürediği belirlenmiştir (Kirwan 1993a). Erçek Gölü'nün yakınındaki küçük bir gölde, göl aynasının kenarında ve yine su üzerindeki sık bitki örtüsü içinde bir sazlıkta, dikey gövdelere bağlanmış, bitki sapları, çimenler ve yapraklarla derin bir kap şeklinde yapılmış, saz sapları ve tüylerle çevrelenmiş bir yuva bulunmuş olup, 3 Haziran 2001'de hazır, ancak boş olduğu ve daha sonra 11 Haziran 2001'de içinde 4 yumurta bulunduğu görülmüştür. Yumurta sayısı genelde 3-4 (5-6)'tür. **İÇA.** Kulu Gölü'nde 12 Haziran 1998'de bir erişkin tüylenmiş yavrularını beslerken görülmüştür. 10 Mayıs 2006'da Sultansazlığı'ndaki bir drenaj kanalının kenarında, içinden bir bireyin havalandığı yeni, ancak boş bir yuva, içerisinde 3 yumurta olan bir yuva ve yeni tüylenmiş yavruların olduğu başka bir yuva gözlenmiştir. Sonuncusundaki yavrular, yumurtlamanın nisan ortasında gerçekleştiği anlamına gelmektedir. Türkiye'den bu konuyla ilgili veri olmasa da, genellikle yılda iki kuluçkaya yatar.

**Alttürler ve Sınıflandırma**

Anadolu'nun büyük kısmında mimicus formu görülür. Roselaar'ın sadece İzmir, Hatay ve Van'dan toplanmış materyaller ile ortaya koyabildiği coğrafi çeşitlilik çalışması, Türkiye'deki kronik örnek eksikliğinden dolayı yetersiz kalmıştır. Hatay ve Van'dan gelen örnekler mimicus ile uyumludur, ancak Roselaar (a.g.e.) İzmir çevresinden olan kuşları (Ege ve Marmara'nın diğer yerlerindeki birleşmiş popülasyonlar dahil) melanopogon altında değerlendirmiştir. Aslında (Roselaar'ın öngördüğü gibi) mimicus'un Kızılırmak Deltası'nda yüksek sayılarda ürediğini, İç Anadolu ve Akdeniz'de geniş yayılışlı olduğunu doğrulayabiliriz. Ancak batıdaki kuşların ırksal kimlikleri üzerine yorum yapmak için yeterli arazi deneyimlerinden yoksunuz. Türkiye'nin batısından dikkate aldığımız tek örnek İzmir'dendir ve bu örnek neredeyse tamamen koyu tepesi, geniş ve devetüyü rengindeki alt kısmı temel alındığında nominat melanopogon ile yakından uyumlu olsa da, Mezopotamya'dan bazı mimicus'lar da koyuya yakın tepeleri vardır. İncelediğimiz hiçbir örnek, alt kısımlarda daha soluk ve dar alandaki devetüyü renklenmeden başka hiçbir belirgin özellik göstermemiştir. Arazi gözlemlerimiz ortaya koymaktadır ki mimicus ve melanopogon'un ötüşleri çok benzemektedir, ancak bazı batı kuşları bazen ötüşteki "sıçrama" bölümünü atlar. İki formun mitokondriyal DNA'ları arasında çok küçük farklar görülmektedir (Helbig ve Siebold 1999, Parkin vd. 2004).

## Sarı Kamışçın

*Acrocephalus paludicola*, Aquatic Warbler

***Rastlantısal konuktur.***

Tarihi kaynaklarda geçen bir kaç belirsiz kayıt dışında birkaç modern kaydı vardır. Kumerloeve (1961) İzmir'den az ve belirtilmeyen sayıda gözlemlere işaret etmektedir. Mathey-Dupraz (1922) 19. yüzyıl'ın son yıllarındaki bir sonbaharda İstanbul'da Braun'a verilen örneğin, Robert Koleji'nin koleksiyonunda olduğu belirtilir. Ancak bugün müzede böyle bir örnek bulunmamaktadır (Kirwan 1997a). Bir diğerinin Robson'ın şahsi koleksiyonunda olduğu bahsedilir (Elwes ve Buckley 1870). Smith (1960) Haziran 1958'de Trabzon'un batısından daha beklenmedik bir kayıttan bahsetmektedir (türün mayıs başından itibaren kuluçkaya yattığı bilinmektedir; Cramp 1992). Güncel kayıtlar şunlardır: 5 Eylül 1991'de Anamur'da ilk kışında bir birey (Kirwan 1992b), 1 Mayıs 1992'de Kızılırmak Deltası'nda bir birey [@hustings1994], bir başkası 5 Nisan 1999'da Fethiye'de kaydedilmiştir. Sadece Anamur kaydının ayrıntılı tanımı mevcut olup son kaydın doğru tayinini destekleyen kısa açıklamalar sağlanmıştır. Yunanistan ve Ürdün'de bu kayıtları mevcuttur (Snow ve Perrins 1998). Küresel ölçekte tehlike altında olan bu türle ilgili Ortadoğu kayıtlarının eksikliği, türün üreme alanı ve Batı Avrupa'dan geçen göç rotasıyla ilgili sürpriz olmayan bir sonuç olsa da (Gorman 2002), yakınlarda Beyaz Rusya'daki büyük üreme kolonisinin sarı kamışçının Türkiye'de ilkbaharda önceki çalışmalara göre daha sık kaydedilebileceği anlamına gelebilir.

![](images/harita_Acrocephalus paludicola.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Kındıra Kamışçını

*Acrocephalus schoenobaenus*, Sedge Warbler

***Lokal ve çok sayıda bulunan yaz göçmeni ve yaygın geçit türüdür.***

1992 ilkbaharında Kızılırmak Deltası'nda 300-350 çift kaydedilmiştir, bunların dörtte birlik kısmının bıyıklı kamışçın olma ihtimali olsa da bu bilinen en büyük popülasyondur. Güneydoğu Anadolu ve Marmara'da daha lokaldir. Muhtemelen göçte Türkiye'nin bütününde daha yaygındır. İlkbaharda, mart sonunda batı kıyılarında düzenli olarak kaydedilir, öncüler ayın başında, 7 Mart'tan itibaren varır, fakat iç kesimlerde ve kuzeydeki bölgelerde çoğunlukla nisan başı veya ortasına kadar görülmez. Geçidi genellikle nisan sonunda zirve yapar ve mayıs sonuna kadar sürer. Güney kesimlerde sonbahar geçişinin, ağustos başı ile eylül sonu arasında olduğu bildirilmektedir (en geç 7 Kasım). Gözlemciler arasında kındıra kamışçının, bıyıklı kamışçının Türkiye'de gözlenen ırkından ayrımı ile ilgili tartışmalar vardır. A. m. mimicus, nominat ırka göre belirgin şekilde daha az çizgili olduğundan kındıra kamışçınına benzer. Bu durum büyük olasılıkla aşağıda iddia edilen iki geç kaydının sebebidir: Aralık 1835'te İzmir'de (Strickland, 1836) ve 20 Kasım 1970'de Edirne'de (OST 1975) görülen kuşlar tarih ve lokasyon olarak daha çok bıyıklı kamışçına işaret etmektedir.

![](images/harita_Acrocephalus schoenobaenus.png)

**Üreme**

Suya yakın gür bitkili ve çalılık alanlarda ürer. Kızılırmak Deltası'nda bataklıklar veya sık sütleğen (Euphorbia) bulunan sulak çayırlıklarda en yüksek yoğunlukta üremektedir [@hustings1994]. Yeniçağa Gölü'nde kamışlı ve kofalı (Juncus) kıyılarda ürer, ancak kolza ve buğday tarlalarında öten erkekler de vardır (Kılıç ve Kasparek 1987). Kocaçay Deltası'nda tahmini popülasyonu 300-350 çifttir ve bunlar daha çok nehir ve kanal boylarında salt kamıştan çok, böğürtlen (Rubus) olan alanları tercih eder (Ertan 1996). 1998'de Eşmekaya'da bıyıklı kamışçının açık su yüzeylerinin yakınını tercih ettiği alanlarda kındıra kamışçını daha kuru kındıralıkları kullanmıştır. 2004'de Tatvan'da sulak çayırlardaki düşük yoğunluklu alçak çalılıkların (yaklaşık 0,5 m) bulunduğu bitki kümelerinde ürediği not edilmiştir. Türkiye'de yuvalama yeri, yuva ve yavru sayısı ile ilgili ayrıntılar bilinmemektedir. Ancak başka yerlerde yuva genellikle yerden (veya sudan) 30-60 cm yüksekte sık bitkilerin arasında derin bir kap şeklinde, silindirik veya dairesel, bitki sapları, otlar, yosunlar ve örümcek ağları ile yapılmış ve yapraklar, çiçek başları, kıllar ile döşenmiştir. Genellikle 5-6 yumurtayla kuluçkaya yatar. **İÇA.** Sultansazlığı'nda 30 Nisan 1982'de içinde dört yumurta bulunan bir yuvanın, bu incelemeye göre bıyıklı kamışçına ait olması muhtemeldir (Kasparek 1985). Eşmekaya'da 21 Haziran 1977'de yeni tüylenmiş bir yavru fotoğraflanmıştır ve bu 24 Mayıs civarında yumurtladığını göstermektedir (Pforr ve Limbrunner 1982). Haziran 1966 başında Eber Gölü'nde bir yuva ve 5-9 Ağustos 1971'de Akşehir Gölü'nde erişkin ve yavrular kaydedilmiştir.

**Alttürler ve Sınıflandırma**

Monotipik bir türdür.

## Doğu Kamışçını

*Acrocephalus agricola*, Paddyfield Warbler

***Son zamanlarda keşfedilmiş, nadir olduğu düşünülen, ancak muhtemelen sanıldığından yaygın olan veya yayılışı genişleyen bir yaz göçmenidir.***

Düzenli olarak Doğu Anadolu'da iki noktada kaydedilmiştir ve bu alanlarda ürediği de tahmin edilmektedir (van den Berg ve Bosman 1988, Martins 1989). 1986 mayısında Van Sazlığı'nda keşfedildiğinden bu yana, burada her yıl düşük sayılarda kaydedilmektedir (1989-91 arası hariç). Çoğunlukla mayıs ve haziranda üreme alanı tutar. Öten en fazla 11 kuş kaydedilmiştir (van den Berk vd. 1993, Kirwan vd. baskıda). 1992-93'de Erçek Gölü'nün yakınındaki Çenge Gölü'nde on çiftin üzerindeki ikinci popülasyon bulunmuştur (Kirwan 1993c, Kirwan ve Martins 2000a). Ağustos sonuna kadar (29'una) burada kaydedilmiştir. Doğu Anadolu'nun diğer yerlerinden gelen kayıtlar yeni üreme alanları olma ihtimalini desteklemektedir: Saz Gölü'nde 3 Haziran 1989'da ikisi kur ötüşü yapan üç birey (Kasparek 1990a), 29 Mayıs 1993'te Bulanık'ta iki muhtemel göçmen (Kirwan 1993c), 30 Mayıs 2002'de Bendimahi Deltası'nda üçü kur ötüşü yapan en az beş birey, 26 Mayıs 2003'de aynı yerde kur ötüşü yapan altı birey ve daha sonra bunlara eklenen üç birey ve toplam dört yuva ve 21 Eylül 2003'de bir birey, 24-25 Mayıs 2003'de Ahlat Bataklığı'nda (Vali Uğur Boran Kuş Cenneti) öten bir birey, Van Gölü'nde ve aynı yerde bir kaç birey 6 Mayıs 2004'de kaydedilmiştir. Son olarak aynı yerde 16 Temmuz 2006'da iki birey kaydedilmiştir. 1998'de mayıs sonu ve haziran sonunda Konya Havzası'nda iki yerde kaydedilmiştir. Ayrıca Karkamış'ta 2004'ün mayıs başı ve 2005'in mayıs sonunda bir kaç birey üreme alanı savunmasında görülmüştür ve bu durum, türün tahmin edilenden daha batı bölgelerde üreme ihtimalini arttırmaktadır.

Göçmenler üç kez Göksu Deltası'nda nisan (2004) ve eylülde (1988 ve 1991) ve bir kez Ereğli Sazlıkları'ında 15-17 Ağustos 1990'da kaydedilmiştir. En geç kaydı 22 Eylül 1991'dedir. Türün ilk Van'daki üreme sezonu kaydı ve iki göç kaydı da halkalama ağlarına yakalanan bireylerdir. Bu durum Türkiye'de bu tür çalışmalara duyulan ihtiyacı göstermektedir. Bu tür, Türkiye'ye gerçekten yeni yerleşen bir tür müdür, yoksa eskiden beri olup da gözden kaçırılan bir tür müdür, sorusu hep cevapsız kalacaktır. Son yıllarda (1995 sonrası) doğu kamışçınının Ermenistan'ın Türkiye sınırındaki Aras Vadisi'nde de ürediği bulunmuştur ve bu kayıtlar ülkedeki artan gözlemci faaliyetleriyle orantılıdır (Adamian ve Klem 1999, Bussutil ve Ananian 2001, Ananian vd. 2002).

![](images/harita_Acrocephalus agricola.png)

**Üreme**

Öten erkek bireyler mayıs ile temmuz başı arasındaki varsayılan üreme döneminde **DOA.** Göllerin kıyılarındaki sazlıklarda, özellikle Van Sazlığı ve Erçek Gölü'nde gözlenmiştir. Tüylenmiş bir yavru 23 Haziran 1994'de Van'da görülmüştür. Ermenistan'da Aras Vadisi'nin Türkiye sınırına yakın bir noktasında, ince gövdeli sık sazlıklardan oluşan bir alanda, 18 Haziran 1995'de içinde yeni koyulmuş beş yumurta olan bir yuva bulunmuştur (Adamian ve Klem 1999).

**Alttürler ve Sınıflandırma**

Ülkedeki durum belirsizdir. Roselaar (1995) bir fotoğrafı kaynak alarak (van den Berg ve Bosman 1988) Türkiye kuşlarının septimus olmadığını ve capistrata olabileceğini belirtir. Bu konuda daha sonra yayınlanan bir fotoğraf (van der Have ve van den Berk 1995) her ne kadar Türkiye dışından gelen bir göçmen olabilse de karşıt bir bulgu sunmaktadır; ilk kışındaki bu kuşun karın tüyleri capistrata'da görüldüğü gibi tipik pas rengi-turuncudan farklı olarak daha soluk karınlıdır ve grimsi beyaz olarak tanımlanmıştır. Aralarında genetik ve morfolojik olarak önemli farklar olsa da, agricola'yı doğu formu tangorum'dan (Mançurya Kamışçını) ayırarak monotipik bir tür saymak şimdilik uzak görünmektedir (Parkin vd. 2004, Collinson 2006).

## Kuzey Kamışçını

*Acrocephalus dumetorum*, Blyth's Reed Warbler

***Rastlantısal konuktur.***

Üç veya dört kaydı vardır. Bunlar: 15-17 Ağustos 1990'da Ereğli Bataklıkları'nda yakalanan bir birey ([@kirwanmartins1994]), Adana'daki Tuzla Gölü'nden (halkalanmış?) iddia edilen bir birey (Kirwan vd. 2003) ve yine Adana'daki Akyatan Gölü'nde 24 Eylül 2003'de halkalanan bir bireydir (Balmer ve Betton 2004a). Tuzla'daki kaydı destekleyen kanıtlayıcı ayrıntılar bulunmamaktadır. Can (2004) tarafından bildirilen başka bir kayıt 10 Eylül 2004'te Kızılırmak Deltası'nda yakalanıp halkalanan bireydir. Tür muhtemelen İran'ın kuzeyinde üremektedir ve doğuda görülenler buradan geçiş yapanlardır. Birleşik Arap Emirlikleri'nden de geçtiği bilinmektedir ve Bahreyn, Kıbrıs, İsrail, Umman ve Suriye'de rastlantısal olduğu düşünülür (Porter vd. 1996).

![](images/harita_Acrocephalus dumetorum.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Saz Kamışçını

*Acrocephalus scirpaceus*, Eurasian Reed Warbler

***Yaygın ve çok sayıda bulunan yaz göçmeni ve geçit türüdür.***

Güneydoğu Anadolu'da sadece Fırat boylarında lokal yayılış gösterir. Bataklık sulakalanlarda ürer. Oldukça yaygındır ve bazen göçte önemli sayılarda bulunur. Türkiye genelinde göç dönemi dışında büyük kamışçına göre nispeten seyrektir. İlkbaharda mart başından mayıs sonuna kadar, ve en yoğun nisan ortası ile mayıs başı arasında, sonbaharda ağustos başından ekim ortasına ve Akdeniz'de kasım başına kadar geçiş yapar. Çoğu kuş eylül ortasında üreme alanından ayrılmış olur. Kışın bir kez İznik Gölü'nde, 14 Ocak 1974'de kaydedilmiştir (OST 1975).

![](images/harita_Acrocephalus scirpaceus.png)

**Üreme**

Temel olarak su içindeki yoğun saz (Phragmites), kamışlıklar ile kenarlarında sazlık bulunan göller, nehirler ve kanallarda ürer. 1992'de Kızılırmak Deltası'ndaki tahmini popülasyonu 1500-2000 çifttir ve en yüksek yoğunluğu (100-200 üreme alanı/100 ha) büyük ve sık kamışlardadır [@hustings1994]. Uluabat Gölü'nde 1998'de yoğun sazlıklardan ziyade kanalların içlerinde bulunmuştur (Welch ve Welch 1998b). Yuvası derin, silindirik duvarlı bir kaptır ve bir kaç sazın üst kısımları etrafına dolar, çiçek başları ve kamış yapraklarıyla örülmüş, içi ince otlarla kaplanmıştır. 1992'de Yeniçağa Gölü'nde, nemli zeminden 1,8-2,3 m yükseklikteki bir söğütte 4 yuva ve Doğu Anadolu'da Murat Nehri'nde bir söğüdün içinde bir yuva kaydedilmiştir. Yuvasını genelde suyun üzerinde yapar, ancak suyun çekildiği kuru sazlıkların içinde de yuvalar. Örneğin Van Bataklıkları'nda 11 Haziran 2001'de bu şekilde 6 yuva kaydedilmiştir. Türkiye'de gözlenen yumurta sayısı 4 (11 yuvada), 5 (3 yuvada). Yavru sayısı: 4 (2 yuvada). Veriler sınırlı olsa da, kayıtlar üremenin Akdeniz, Güneydoğu ve İç Anadolu'da diğer bölgelerden daha erken başladığını göstermektedir. **AKD.** Göksu Deltası'nda erişkinler 23 Mayıs 1993'de iki yuva inşa etmişler, her biri içinde dörder yumurtayla kuluçkaya yatılan ve hepsinden yavru çıkarılan dört yuva 23 Mayıs-10 Haziran 1993'de içinde yeni çıkan yavrunun olduğu bir yuva 1 Haziran 1993'de ve yeni tüylenmiş bir yavru 15 Haziran 1992'de kaydedilmiştir. Sonuncusu yumurtlama tarihinin mayıs ortası olduğunu göstermektedir. Çukurova'da 1987'de ötüşleri en erken 22 Mart'ta, ancak çoğunlukla nisan ortasından itibaren duyulmuştur (van der Have vd. 1988). **GDA.** Birecik'de 11-12 Mayıs 2004'de altı yuva kaydedilmiş olup bunların üçü boş veya eksik, ikisi 1-2 yumurtalı ve yumurtaları tamamlanmış diğeri dört yumurtalıdır. **İÇA.** Sultansazlığı'nda 2 Mayıs 1982'de yuva yapımı görülmüş (Kasparek 1985). Ereğli Sazlığı'nda 30 Mart 1993'de 5-6 erişkin öten(J. van der Winden) ve Mogan Gölü'nde 15 Ağustos 1969'da bir yavru beslenirken kaydedilmiştir. **DOA.** Erçek Gölü'nde 3 Haziran 2001'de içinde yumurta olan iki yuva, Van Sazlığı'nda 4-5 yumurtaya kuluçkaya yatılan beş yuva ve bu yuvalarda 11 Haziran 2001'de yeni çıkmış yavrular kaydedilmiştir. Malatya'daki Karakaya Barajı'nda Haziran 2005'de içinde yavru olan yuvalar kaydedilmiştir. **EGE.** Bafa Gölü'nde 29 Mayıs 1999'da boş, ancak yumurtlama için hazır bir yuva bulunmuştur. **MAR.** Uluabat Gölü'nde 25 Nisan 2003'de çok sayıda öten birey ve 4 Haziran 2006'da içlerinde dörder yumurta olan iki yuva, Manyas Gölü'nde 28 Haziran 1972'de içeriği görülemeyen bir yuva [@hustings1994]. KAD. Kızılırmak Deltası'nda Haziran 1992'nin başında bir kaç yuva [@hustings1994] ve Yeniçağa Gölü'nde içinde dörder yumurta olan dört yuva kaydedilmiştir. Başka alanlarda muhtemelen yılda iki kez kuluçkaya yatar.

**Alttürler ve Sınıflandırma**

Roselaar (1995), Yunanistan'da da üreyen scirpaceus'un, Marmara ve Ege'de saf olarak, Türkiye'nin diğer yerlerinde fuscus ile karışık ürediğini farzeder. Aynı yazar nominat scirpaceus'un kayıt sayısının Türkiye'nin tamamında yüksek olmasının bir nedeni olarak, göç kayıtlarını da içerme ihtimaline işaret eder. Fuscus'un tanımlanmasıyla ilgili en derinlemesine çalışmayı ortaya koyan Pearson ve arkadaşları (2002), Türkiye'de bu alttürün yayılışıyla ilgili de çalışmışlar, Roselaar (a.g.e.) gibi fuscus'un Türkiye'nin ortasından itibaren doğu kısmında ürediği sonucuna varmışlardır.

Deneyimlerimize göre Türkiye'nin merkezi ve doğusunda üreyen kuşların muhtemelen fuscus olduğu öne sürülebilir fakat daha batıda bu konuyla ilgili ayrıntılı arazi çalışmaları yetersizdir. Bu sonuç, fuscus'un tür seviyesine yükseltilmesini önerisine daha fazla önem kazandırmaktadır (Leisler vd. 1997). Bu moleküler çalışma scirpaceus ve fuscus'un kardeş taksalar olmayabileceğini ileriye sürer ve ilkinin Afrika Kamışçını (Acrocephalus baeticatus) ve Mangrov Kamışçını (Acrocephalus avicenniae) ile yakın akraba olduğunu ortaya koyar. Fuscus'un taksonomik durumu, Leisler vd. (1997) tarafından özel bir statüde ele alınmıştır. Sangster (1997), "Eastern Reed Warbler" yerine yayılış bölgesi ile ilgili bir isim olan "Caspian Reed Warbler"ı önermektedir ve bu isim aynı zamanda "Oriental Red Warbler" (Acrocephalus orientalis) için de kullanılmaktadır. Başlangıçta Hollanda Nadir Tür Komitesi filogenetik tür kavramı lehine biyolojik tür kavramından vazgeçerek bu önerileri taksonomik listesinde kabul etmiştir. Ancak günümüzde yukarıdaki gibi çeşitli öneriler ornitoloji literatüründe yaygın bir benimseme ve fikir birliğinden yoksundur (Sangster vd. 1998, 1999). Diğer yandan, Helbig ve Seibold (1999) tarafından yapılan diğer bir moleküler analizde fuscus ve scirpaceus arasında güçlü bir ayrımla ilgili kanıtlar bulunamamıştır. Gerçekte scirpaceus, baeticatus ve avi­cenniae'nın orijinde baeticatus'un alttürleri olduğunu ve de dolayısıyla fuscus da dâhil olmak üzere hepsinin tek ve çok yaygın bir türü temsil ettiğini destekleyen güçlü kanıtlar vardır (bkz. Ash vd. 1989, Dawsett ve Dowsett-Lemaire 1993, Collinson 2006).

Pearson ve arkadaşları (a.g.e.) fuscus'u bir taksa olarak tanımak konusunda, onun morfolojisini temel alıp zorlayıcı kanıtlar bularak hata yapmışlardır. Türkiye'nin orta ve doğusundaki gözlemlerimizden edinilen bulgular, fuscus'un tanımlamasında ifade edilen karakterlerin değişkenlik gösterdiğine, tüm kuşlarda kesinlikle aynı karakterlerin görülmediğine ve hatta bazı fuscus karakterlerinin scirpaceus tarafından sergilendiğine dair destekler sunmaktadır (bkz. Parkin vd. 2004, Votier ve Riddington 2005).

## Çalı Kamışçını

*Acrocephalus palustris*, Marsh Warbler

***Lokal ve az sayıda yaz konuğu, yaygın ve çok sayıda bulunan geçit türüdür.***

Üreme döneminde Trakya, Güney Marmara ve Ege'de (örneğin Büyük Menderes Deltası) kayıtları vardır. Ayrıca, yakınlarda Beyşehir Gölü'nün hemen kuzeyinde yazın kaydedilmiş fakat ürediği kanıtlanamamıştır. Özellikle 500 m'den ve çoğunlukla 1200 m'den yüksekte, en azından 3000 m'ye kadar, alçak boylu sık çalılıklarda ürer. Yaygın olarak ve genellikle az sayılarda geçit yapar. Muhtemelen istisnai olarak çok büyük sayılarda olabilir. Örneğin her ne kadar tür tayini şüpheli ve tarifi saz kamışçınını elemese de, Zonguldak'taki Çatalağzı'nda "belki de binlerce"si geçiş yapmıştır (Ogilvie 1954). Bununla birlikte, Manyas Gölü'ndeki bir çalışmada 27 Mart ile 27 Mayıs 2003 arasında halkalanan 140 birey, çalı kamışçınını o mevsim ve alanda en çok yakalanan 3. tür yapmıştır (Didrickson vd. 2004). İlkbahar geçişi nisan başından haziran başına kadar sürer, mayısın ilk yarısında en yüksek seviyeye ulaşır ve çoğu kuş üreme alanına mayısın 2. haftasından önce yerleşmez. Sonbahar göçü eylülde yoğunlaşsa da, ağustos ortasından ile ekim ortasına kadar yayılır. En geç Göksu Deltası'nda 20 Kasım'da kaydedilmiştir.

![](images/harita_Acrocephalus palustris.png)

**Üreme**

Genellikle düz, nemli ve çoğunlukla suya yakın alanlarda, özellikle karışık ve gür bitkilerin bulunduğu ve ısırgan otlarının da olduğu alçak söğütlüklerde, bazen nehir boylarındaki taşkın düzlüklerinde ürer. Aynı zamanda mısır tarlalarının otluk kenarlarında da ürer. 12 Temmuz 1993'de en azından 4 çift, alışılmadık bir habitat olan Doğu Karadeniz'de Sivrikaya'nın yüksek dağlık bölgelerindeki ormangüllerinin (Rhododendron caucasicum) olduğu alanda kaydedilmiştir. Genellikle tipik 2-10 çiftten oluşan küçük kolonilerde ürer, ancak 22 öten erkek ve diğer bir kaç erişkin Aşkale'nin geniş taşkın alanlarında 15 Haziran 1975'de kaydedilmiştir. Doğu Anadolu'daki Sarıcan yakınlarında bulunan yaklaşık 10 çiftlik bir kolonide görülen dört yuvanın üçü ısırgan otlarının arasındadır. Burada yuva tercihi beklenenden farklıdır, çünkü ısırgan otu alçak söğütlerin hakim olduğu çalılık alanlarda yaygın değildir. Dördüncü yuva ise ince ve yatay bir söğüt dalındadır. Dört yuva da yerden 0,5 m yüksektedir. Yuvası gevşek bir kap biçiminde olup, dik gövdelere "sepet sapı" gibi tutturulup çevresine bağlanarak sabitlenmiş, kuru bitki sapları ve otlardan örülmüş ve içi çok ince kök ve otlarla döşenmiştir. 15 Haziran 2004'de kısmen yapılmış ve içinde erişkinlerin kuluçkada olduğu iki yuva kaydedilmiş ve yumurtaların tamam olduğu toplam üç ve beş yumurta bulunmuştur. Daha sonra ikinci yuvada 25 Haziran 2004'de yeni çıkmış dört yavru ve bir yumurta görülmüştür; bu ilk yumurtlamanın 9 Haziran 2004'de olduğunu göstermektedir. Yayılış bölgesinin diğer kısımlarında yumurta sayısı genellikle 4-5'dir. **DOA.** Bulanık'ta 31 Temmuz 1986'da bir kaç aile grubu, Erzurum'un doğusunda 3 Ağustos 1974'de tüylenmiş dört yavrusunu besleyen erişkinler, Van Bataklıkları'nda 4 Ağustos 1992'de yavrusunu besleyen bir erişkin ve Erzincan yakınlarında sulama kanalının kanarındaki kamışlıklarda yavrusunu besleyen bir erişkin görülmüştür. KAD. 12 Temmuz 1974'de Yoncalık'da (Doğu Karadeniz), bazısı yiyecek taşıyan sekiz çift kaydedilmiştir.

**Alttürler ve Sınıflandırma**

Roselaar (1995) incelenen tüm tahnitleri nominat palustris'e yormuştur.

## Sazak Mukallidi

*Iduna rama*, Booted Warbler

***Rastlantısal konuktur.***

Önceleri rastlantısal olduğu düşünülen, ancak doğu bölgelerinde çok az sayılarla da olsa nerdeyse düzenli görülen bir geçit kuşu olabilecek bir türdür.

![](images/harita_Iduna rama.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Küçük Mukallit

*Iduna caligata*, Booted Warbler

***Nadir geçit türüdür.***

Önceleri rastlantısal olduğu düşünülmüş, ancak doğu bölgelerinden gelen düzenli kayıtlarla nadir bir geçit kuşu olduğu ortaya çıkmıştır. Tersi belirtilmedikçe her biri tek bir bireyin gözlemine dayanan, yayımlanmış on kaydın ayrıntıları şöyledir: 9 Eylül 1976, Ardeşen (Beaman 1986); 20 Ağustos 1988, Rize ([@kirwanmartins1994]); Yine Rize'de 15 Ağustos 1990 (2-3 birey), 29 Ağustos 1991 ve 5 Ağustos 1993'ta (sonuncusu fotoğraflı kayıt olmak üzere - Dierschke vd. 1996). 24 Mayıs 1992, Birecik; 25-26 Nisan 1993, Mersin (Kirwan 1995a, Kirwan ve Martins 2000a); 20 Mayıs 1993, Erçek Gölü, (Kirwan 1994a); 25 Mayıs 1998, Beyşehir Gölü ve 9 Ağustos 2001 Muradiye ve Çaldıran arasında (Kirwan vd. 2003) ve 3 Haziran 2002, Balatos. Bu kayıtların büyük çoğunluğu için tanımlamalar mevcuttur. İlk Rize kaydının fotoğrafı da vardır ve bu kayıt Alman Nadir Tür Komitesi tarafından onaylanmıştır.

![](images/harita_Iduna caligata.png)

**Üreme**

Türkiye'de yuvalamaz.

**Alttürler ve Sınıflandırma**

Şimdiye kadar bu türün altında iki alttür tanımlanmıştır. Bu alttürler, Orta Asya'da Pakistan'ın kuzeybatısına dek güneyde ve lokal olarak İran ile doğu Arabistan'da görülen rama (İng. Sykes's Warbler) ile Rusya'nın batısından Kazakistan'a dek doğu ve güneye uzanan taygada ve büyük olasılıkla Türkmenistan ve Özbekistan'da üreyen nominat caligata'dır. Bu nominat form, annectens'i de içermektedir. 1990'lı yıllarda bu alttürlerin morfolojik, ekolojik ve vokalizasyon alanındaki kanıtların artışı ile farklı türler olarak değerlendiren görüşler artmıştır (örn. Sibley ve Monroe 1993). Tüm bu verileri, önemli ölçüde eklemeler yaparak derleyip özetleyen Svensson (2001), sözedilen görüşün gerekçelerini en kapsamlı şekilde sunmuştur. Son zamanlarda yayımlanan ve Arabistan'da üreyen formların sağlam gerekçelerle "rama" olarak tanımlanabileceğini destekleyen mtDNA kanıtlarına karşın, özellikle üreme biyolojileri ile ilgili önemli ve kalıcı farklar vardır (Castell ve Kirwan 2005). Buraya kadar eldeki kanıtlar (başta Kirwan 1994a ve Dierschke vd. 1996), Türkiye'de görülen formun caligata olduğu izlenimini vermektedir. Bu varsayıma, kuşların üst ve alt kısımlarındaki tüy örtüsünün tonlarına, tanımlayıcı ayrıntılarını incelediğimiz kuşların tümünde ikinci bir aynanın varlığına, gaga uzunluğuna, genel oranlara ve kafa yapısına dayanılarak ulaşılmıştır. Sözü edilen iki formun da Hint Yarımadası'nda kışladığı ve caligata'nın daha batıda ürediği göz önüne alındığında da yine caligata'nın Türkiye'de görülmesinin daha olası olduğu anlamak mümkündür. Buna rağmen rama formunun kuzeybatı Avrupa'ya ulaşmış olduğu ve kuzeydoğu Afrika'da üreyebileceği (Svensson 2001, Pearson vd. 2004) dikkate alınmalı ve bundan sonra gözlemcilerin Türkiye'de küçük mukallit görmeleri durumunda ayrıntılı saha notları tutmaları ve tercihen fotoğraf çekmeleri teşvik edilmelidir.

Küçük mukallitin bir önceki türler beraber "Inuda" cinsine dâhil edilmesiyle ilgili ek taksonomik notları ve tartışmayı Sangster'in (1997b) yayınında okuyabilirsiniz.

## Ak Mukallit

*Iduna pallida*, Eastern Olivaceous Warbler

***Yaygın ve çok sayıda bulunan yaz göçmeni ve geçit türüdür.***

1992 baharında Kızılırmak Deltası'nda 2000-2500 çiftin ürediği belirlenmiştir. Ülke genelinde özellikle güney, kuzey ve batı bölgelerindeki en az 2000 m'ye kadar ovalık alanlarda ürer. Daha önceden büyük bölümünde bulunmadığının düşünüldüğü (örn. OST 1975) Güneydoğu Anadolu ve kalan diğer bölgelerde daha seyrek ürer. Birçok farklı habitatta bulunsa da, çoğunlukla su kıyısındaki ağaçları, özellikle söğüt ve kavakları tercih eder. Bunların yanı sıra her tür çalılık alan, bahçe, zeytinlik ve narenciye bahçesi gibi alanları kullanır.

Geçit sırasında da bol ve yaygın yayılışlıdır. Baharda mart ortasından itibaren güney ve güneybatı sahillerinde düzenli olarak görülmeye başlar. Daha bol ve daha yaygın yayılışlı olduğu dönem ise nisan ortası ile mayıs ortası arasıdır. Sonbaharda birçok bölgede ağustos başından eylül ortasına, güney kıyılarında ise eylül sonu ve hatta ekim ortasına dek kaydedilir. 17 Ocak 1969'da Büyük Menderes Deltası'nda gözlenen bir birey tek kış kaydıdır (OST 1972). 1990'da 18 Kasım gibi geç bir tarihte Antalya'da gözlenen iki bireyin de kışlamış olması mümkündür.

![](images/harita_Iduna pallida.png)

**Üreme**

Çalılık, fundalık, açık ağaçlık alanlar, bağ ve bahçeler, zeytinlikler; ayrıca su kenarlarında ya da söğüt, kavak ve ılgın bulunan nemli bölgelerde ürer. 1992'de Kızılırmak Deltası'nda yapılan bir çalışmada 100 hektarlık bir ağaçlık alanda 160 üreme alanı ile en yoğun sayıyla üreyen tür olduğu belirlenmiştir. Bu alanda üreyen popülasyondan sadece 5 çiftin kumul ve çalılıkta yuvaladığı ve erişkinlerin çoğunun üreme alanlarına mayısın son on gününde geldikleri de belirlenmişti [@hustings1994]. 1998'de Uluabat Gölü'nde yapılan bir çalışmada ise genellikle su kıyısında, çoğunlukla sık çalıda ve çok yüksek sayılarla ılgınların içinde yuvalamış, yaklaşık 430 çiftten oluşan bir popülasyon saptanmıştır (Welch ve Welch 1998b). Bir çalı ya da küçük bir ağacın sıklıkla dış dallarına ve genellikle yerden yaklaşık 3-5 m yükseğe yuvalar. Bu çalışmada ayrıca yerden yaklaşık 1,5 m yükseğe yapılmış 17 yuva kaydedilmiştir. Bitki gövdeleri, lifler ve bitkisel havlardan oluşan ve daha ince lifler ve saç ile astarlanmış, derli toplu, kâse şeklinde bir yuvası vardır. Türkiye'de gözlenen yumurta sayısı 3 (5 yuvada), 4 (7 yuvada). Yavru sayısı: 3 (2 yuvada), 4 (2 yuvada). **EGE.** 8 Mayıs 1899'da Aydın'da bir nar ağacında içinde dört yumurta olan bir yuva; 15 Mayıs 1899'da ise İzmir yakınında her birinde dört yumurta bulunan üç yuva bulunmuştur [@selous1900]. 12 Mayıs 1951'de İzmir yakınında yerden 5 m yüksekteki bir kargının içinde bulunan bir yumurtalı yuvada 16 Mayıs 1951'deki gözlemde kuluçkadaki dört yumurta kaydedilmiştir ([@mcneile1950]). **AKD.** 29 Haziran 1999'da Dalyan'da yeni tüylenmiş yavrularını besleyen erişkinler gözlenmiştir. Göksu Deltası'nda 21 Mayıs 1993'te içinde üç yumurta olan bir yuva kaydedilmiş, 2 Haziran'da bu yumurtaların çatladığı gözlenmiş,9 Haziran 1993'te yumurtaların 12 Mayıs'tan itibaren koyulduğunu gösterir şekilde yeni tüylenmiş yavru kaydedilmiş, 9 Haziran 1992'de içinde dört yumurta ile kaydedilen yuva 18 Haziran'da tekrar ziyaret edildiğinde yumurtaların hala çatlamamış olduğu görülmüş, 15 Haziran 1992'de büyük olasılıkla ikinci kuluçka için hazır boş bir yeni yuva, 17 Haziran 1992'de ise içinde büyük yavru bulunan bir yuva kaydedilmiştir. Yine Göksu Deltası'nda 8 Mayıs 2004'te boş halde bulunan bir yuvada 16 Mayıs'ta üç yumurta bulunmuştur. **GDA.** Birecik'te 3 Haziran 1993'te yuva yapma davranışı gözlenmiş; 1993 ve 1998 yıllarında 3-4 Haziran'da içinde yumurta bulunan üç yuva, 4 Haziran 1998'de ise içinde yavru bulunan üç yuva kaydedilmiştir. Yine Birecik'te, 7 Haziran 1995'te içinde yavru bulunan bir yuva, 12 Mayıs 2004'te tamamlanmış ancak boş olan dört yuva, 23 Mayıs 2004'te yuvasını yapmakta olan bir erişkin ile içinde üç yumurta bulunan bir yuva kaydedilmiştir. 14 Haziran 1996'da Işıklı'da, yumurtaların mayıs ortasında koyulduğunu gösterir şekilde üç tüylenmiş yavru gözlenmiştir. **İÇA.** 31 Mayıs 1975'te Boğazköy'de yiyecek taşıyan bir erişkin gözlenmiştir. **MAR.** 8 Mayıs 1970'te Gelibolu'da yuva yapma davranışı, 4 Haziran 2006'da Uluabat Gölü'nde bir yumurtalı, yumurtaları tamamlanmamış bir yuva, 12 Ağustos 1966'da ise Çamlıca'da yavrusunu besleyen bir erişkin kaydedilmiştir. KAD. Temmuz 1966'da Kızılırmak Deltası'nda yanında yavru bulunan sekiz çift ile 19 Temmuz 1975'de yavrularını besleyen on çift; 11 Haziran 2004'te ve 15 Haziran 2004'te Gelinkaya'da yuva yapma davranışı gözlenmiştir. **DOA.** 3 Temmuz 1969'da Varto yakınında, nehir kıyısındaki bitkiler içine yapılmış alçak bir yuvadaki yavruların beslendiği kaydedilmiştir.

**Alttürler ve Sınıflandırma**

Roselaar (1995), gaga ölçümlerine dayanarak Trakya'dan Burdur Gölü'ne dek batıdakilerin elaeica, geriye kalan bölgelerdekilerin ise tamariceti olduğunu düşünmektedir. Tamariceti, çok zayıf tanımlı bir taksondur. Sahada, elaeica'dan ayrılması nerdeyse kesinlikle imkansız olup ve sıklıkla elaeica'nınsinonimi olarak kabul edilmektedir. J. L. Copete (sözlü 2003), Birecik'te halkalanan kuşlara ait ölçümlerin elaeica ile aynı olduğunu bildirmiştir. Svensson (2001)elaeica grubundaki coğrafi varyasyonlarınalttür seviyesinde tanınmasını şüpheli bulmuştur. DolayısıylaTürkiye'de bulunan tüm kuşlar elaeica olarak kabul edilmelidir. Bunun ötesinde, Svensson morfoloji ve vokalizasyonlardaki belirgin farklara ve mitokondriyal DNA'daki çarpıcı ayrışmaya (Helbig ve Seibold 1999) dayanarak eliaca'yı da kapsayan opaca ile pallida gruplarının iki farklı tür olduğunu iddia etmiştir. Ancak ak mukallitin Kuzey Afrika'da görülen üç formu ile ilgili sorunlar henüz tatmin edici bir şekilde çözülmemiştir (Parkin vd. 2004). Bu üç form, "reiseri", teşhis edilebilirliği şüpheli "laeneni" ve elaeica ile geçiş yapabilen nominat "pallida"dır.

Kısa süre önce ak mukallit grubu ile küçük mukallit grubunun (aşağıya bknz.) Acrocephalus cinsi içinde kabul edilmesinin en uygun olacağı düşünülmüştür (Leisler vd. 1997). Yazarlar, bu 2 cins arasındaki ilişkileri çözümlemeleri sırasında birkaç esaslı bulgu ile karşılaşmış olsalar da, sözkonusu varsayımları henüz geniş çapta kabul görmemiş, hatta Helbig ve Seibold (1999) tarafından reddedilmiştir. Helbig ve Seibold (1999), Helbig (2001) gibi bu türü, Iduna altcinsi içinde değerlendirmeyi uygun görmektedir. Dickinson (2003) Iduna'yı cins seviyesinde tanımıştır.

## Dağ Mukallidi

*Hippolais languida*, Upcher's Warbler

***Lokal yaz göçmenidir.***

Hemprich ve Ehrenberg tarafından 1824 yazında Lübnan dağlarında ve bağımsız olarak Tristram tarafından 1864'te Filistin'de toplanmış örnekler üzerinden tanımlanmıştır. Türkiye'de Bird (1937) tarafından 1935 Haziran'ının başında Gaziantep yakınında keşfedilmesiyle kaydedilmiş olup bu bölge halen en iyi bilindiği bölgedir. Nispeten yakın bir süre öncesine kadar birkaç bölge dışında varlığı pek bilinmeyen ve nadir gözlenen bir türdü. Ancak şimdi türün lokal ve seyrek olmayan yaz göçmeni olduğu kanıtlanmıştır. Güneydoğu Anadolu'nun genelinde ve komşu Doğu Anadolu'nun güney ve belki doğu sınırında (Kumerloeve 1969a); Akdeniz Bölgesi'nin Hatay ve doğu Toroslar'ın büyük bölümünü içerecek şekilde doğu bölgelerinde ve İç Anadolu'nun doğu ve orta bölgelerindeki, kayalık tepelerdeki alçak çalılıklarda ve yaklaşık 2000 m'ye kadar olan dağlık alanlarda ürer (Eken ve Magnin 1999). Üreme dönemi yayılışı kesin olarak bilinmemektedir. Çukurova Deltası ve Göksu Deltası'nda ürüyor olabilir. Erzurum ilindeki İspir ile Van'dan gelen üreme dönemine ait birbirinden uzak kayıtlar nerdeyse şüpheye yer bırakmaksızın menzilini aşmış göçmenlerin varlığını belirtmekte ve dolayısıyla yuvalamayı göstermemektedir. Ancak kısa süre önce Kars ilinde en az bir noktada, Ermenistan sınırında ürediği kanıtlanmış, 2005 yılı mayıs ortasında ise Yusufeli'nde ürüyor olabileceğinden şüphelenilmiştir. Ayrıca 24 Mayıs 1998'de İstanbul'da öten bir birey kasete kaydedilmiştir. Görünüşe göre bu kayıt türün Avrupa'daki ilk kaydıdır (Kirwan vd. 2003).

Sözü geçen bölgelerde geçit sırasında biraz daha yaygındır. Örneğin Akdeniz Bölgesi'nde Side'de kaydedilmiştir (Deppe 1990). Nisanın son haftası ile mayısın ilk haftası arasında görülmeye başlar, ancak geçit büyük olasılıkla mayıs sonunda dek devam eder. Sonbahar geçişi genellikle hızlıdır. Çoğunluğu ağustosun ikinci yarısına kadar geçit yapar. Görünüşe göre en geç 29'unda kaydedildiği (Mycock 1987) Eylül ayında nadirdir.

![](images/harita_Hippolais languida.png)

**Üreme**

Kurak kayalık tepelerdeki dağınık çalılıklarda, vadilerde ve bağ ve bahçelerde ürer. Yerden 1-2 m (nadiren 3 m) yükseklikte, bir çalı ya da ağaç içine (örn. meşe, armut, antepfıstığı) yuvalar. Örümcek ağları ile birbirine tutturulmuş otlardan ve ince saplardan oluşan ve daha ince ot, bitkisel hav ve saç ile astarlı, kâse şeklinde bir yuvası vardır. Türkiye'de gözlenen yumurta sayısı 3 (4 yuvada), 4 (3 yuvada). Yavru sayısı: 3 (1 yuvada), 4 (3 yuvada). **GDA.** 2 Haziran 2001'de Gaziantep'te içinde dört yumurta olan bir yuva, 14 Haziran aynı yuvada 7-8 günlük dört yavru kaydedilmiştir. Aynı yerde, 3 Haziran 2001'de içinde dört yumurta ile bulunan diğer bir yuvada 15 Haziran'da 11 günlük dört yavru bulunmuştur. 16 Haziran 2001'de içinde 10 günlük dört yavru olan başka bir yuva bulunmuştur. 15 Haziran 2001'de ise yaklaşık 12 günlük yeni tüylenmiş dört yavru gözlenmiştir. Son üç yuva ve tüylenmiş yavru bilgilerinden yola çıkılarak ilk yumurtaların 18-21 Mayıs 2001'de koyulduğu anlaşılmaktadır. 2 Haziran 2001'de yuvasını yapmakta olan bir dişi gözlenmiştir ve bu yuvada 14 Haziran'da üç yumurta kaydedilmiştir. 2006'da Gaziantep'te antepfıstığı ağacında her biri yerden 1,5-2,5 m yüksekte yedi yuva kaydedilmiştir. 7 Haziran 2006'da bu yuvaların üçünde sırasıyla üç yumurta, 2 günlük dört yavru ve 5 günlük dört yavru bulunmuştu. Geri kalan dört yuva 12 Haziran 2006'da ziyaret edildiğince ikisinde üç yumurta, diğer ikisinde sırasıyla 4 günlük üç yavru ve yaklaşık 9 günlük dört yavru kaydedilmiştir. Bu kayıtlara göre çoğu yuva 2001 yılına ait yumurta koyma tarihleri ile uyum içerisindedir, ancak bazı yuvalara ait veriler daha geç bir tarihi, büyük olasılıkla öncekinin yerine konmuş yuvaları göstermektedir. 6 Temmuz 1973'te Fevzipaşa (Gaziantep) yakınında yanında tüylenmiş yavru bulunan 4-5 çift gözlenmiştir. **İÇA.** 10 Haziran 1998'de Hasan Dağı'nda bir yuvada, yumurtaların tamamlanmadığını gösterir şekilde iki yumurta bulunmuştur. **DOA.** 3-4 Haziran 1992'de Kars Tuzluca bölgesinde, birinde dört yumurta bulunan iki yuva kaydedilmiştir. Yayılış gösterdiği diğer bölgelerde büyük olasılıkla yılda iki kez kuluçkaya yatmaktadır, ancak Türkiye'de bunu gösteren bir kanıt yoktur.

**Alttürler ve Sınıflandırma**

Monotipik bir türdür.

## Zeytin Mukallidi

*Hippolais olivetorum*, Olive-tree Warbler

***Lokal ve az sayıda yaz göçmenidir.***

Marmara, Ege, Akdeniz ve daha lokal olarak Güneydoğu Anadolu'da, doğuda Mardin Dağları'na kadar, bir olasılık Karadeniz'in en batı ucunda ve birkaç yakın zamanlı üreme dönemi kaydının olduğu İç Anadolu'nun en güney kısımlarında ürer. Yakın zamanlarda 20 Mayıs 1989'da Bingöl yakınında, 4 Haziran 1981'de Seyfe Gölü'nde ve 10 Ağustos 1992'de Yozgat ilindeki Akdağmadeni yakınında görülmüş olup, bu kayıtlar yeni üreme alanları olasılığından çok menzilini aşmış göçmenlere işaret etmektedir. 22 Mayıs 1968'de Van'da kaydedilen (Kumerloeve 1969a) bireyin de, türün doğru tanımlandığı varsayılırsa, bir göçmen olduğu şüphesizdir. Çoğunlukla 800 m'ye kadar olan ovalık alanlarda bulunur, ancak üreme döneminde İç Anadolu'nun güneyinde, Toroslar'da daha nadiren 1400 m'de de görülür. Çoğunlukla zeytine ya da bademler, bağ ve bahçeler, meşe ya da çamdan oluşan ve yer yer sık çalılıklarla kaplı açık ağaçlık alanlarda ve daha nadiren diğer türlerden oluşan kurak ya da nemli yaprak döken ağaçlık alanlarda bulunur.

İlkbaharda mart sonundan itibaren görülmeye başlar, çoğu nisanın ilk üç haftasında geçer, geçit mayıs ortasına dek sürer. Sonbaharda ağustosun sonunda çoğu gitmiş olur, eylül ayına ait çok az kayıt vardır ve mevcut kayıtların çoğu Beaman (1986) tarafından yayımlanmıştır. Bu döneme ait en geç kayıt ise 1 Ekim 1974'te İçel'in kuzeyinde gözlenen bir bireydir (OST 1978). Geçit sırasında daha doğuda nispeten yaygındır.

![](images/harita_Hippolais olivetorum.png)

**Üreme**

Zeytinlikler, bağ ve bahçeler, genellikle yamaçlardaki çalı ve fidanlar (çam dahil) içeren açık, kurak ağaçlık alanlarda; ağaçların da bulunduğu çalılıklarda ve ara sıra nemli ağaçlık alanlarda ürer. Ağaç ve çalıların çatallı dallarında yuvalar. Yuvası yerden 1,2-2,0 m yüksektedir. Ege'de yabani armudun içine yapılmış 3 yuva ([@mcneile1950]) ile Akdeniz'de biri elma diğeri zeytin ağacı içindeki 2 yuvanın da dâhil olduğu 7 yuvanın ortalama yüksekliğinin 1,5 m olduğu görülmüştür. Örümcek ağları ile birbirine tutturulmuş ot, bitki sapı, lif ve havdan oluşan, ince ot, saç, bitkisel hav ve ara sıra tüy ile astarlı kâse şeklinde derli toplu bir yuva yapar. Türkiye'de gözlenen yumurta sayısı 4 (7 yuvada), 3 (4 yuvada). Yavru sayısı: 2 (1 yuvada), 4 (1 yuvada). **EGE.** [@mcneile1950], 1950-51 yılları arasında ve 1954'te İzmir yakınında, içinde yumurta olan sekiz yuva bulmuş ve kuluçka durumlarını tarif etmiştir. Bu bilgilerden yola çıkarak yuvaların çoğunda ilk yumurtaların 21-29 Mayıs'ta (en erken 11 Mayıs) koyulduğu belirlenmiştir. [@mcneile1950] 3 Haziran'da ayrıca tamamlanmamış bir yuva ile içinde yavru bulunan bir başka yuva kaydetmiştir. Daha yakın tarihte, 6 Haziran 1974'te İntepe'de içinde üç yumurta olan bir yuva gözlenmiştir. **MAR.** 19 Haziran 1987'de Erdek'te içinde dört yavru bulunan bir yuva, Temmuz'da ise birkaç kere içinde tüylenmiş yavrular bulunan yuvalar kaydedilmiştir. **AKD.** 10 Haziran 1992'de Uzuncaburç'ta bir yuvada dört yumurta bulunmuş, bu yumurtaların 18 Haziran'a kadar çatlamadığı kaydedilmiştir. 14 Haziran 1992'de Uzuncaburç'ta diğer bir yuvada yumurtaların 31 Mayıs'ta koyulduğuna işaret eden yaklaşık 3-4 günlük iki yavru kaydedilmiştir. Yine aynı yerde 10 Haziran 1990'da tüylenmiş yavrular gözlenmiştir. 25 Mayıs 2007'de Manavgat'ta yerden 2,5 m yüksekte bir meşe içine yapılmış bir yuvada dört yumurta bulunmuştur. **GDA.** 29 Temmuz 1992'de Yeşilce'de (Gaziantep) tüylenmiş yavrularını besleyen erişkinler gözlenmiştir. **İÇA.** 11 Haziran 1998'de Karapınar'daki bir yumurtalı tamamlanmamış bir yuva, diğer bir yuvada ise dört yumurta kaydedilmiştir.

**Alttürler ve Sınıflandırma**

Monotipik bir türdür.

## Şarkıcı Mukallit

*Hippolais polyglotta*, Melodious Warbler

***Rastlantısal konuktur.***

Tek kaydı vardır. 25 Temmuz 1973'te Çanakkale ilindeki Kavak'ta genç bir birey halkalanmıştır (Eyckerman vd. 1992). Yayında bireye ait bazı biyometrik bilgilere yer verilmiştir. Roselaar (1995) bu kaydın aslında sarımsı bir ak mukallit (H. pallida elaeica) genci olabileceğini düşünmüştür, ancak Ekim 1982'de Bulgaristan'da bir şarkıcı mukallit daha halkalanmıştır (Nankinov 2003). Bu tür Doğu Akdeniz'de çok nadirdir. Yunanistan'dan yalnızca biri onaylanmış dört kayıt vardır (Handrinos ve Akriotis 1997). Hollom vd.(1988) büyük olasılıkla bir hata sonucu türün Kuveyt'te bulunduğundan söz edilmiştir.

![](images/harita_Hippolais polyglotta.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Sarı Mukallit

*Hippolais icterina*, Icterine Warbler

***Lokal yaz göçmeni ve düzenli geçit türüdür.***

Ülkenin tümünde, genellikle nispeten az sayılarda görülür, ülkenin batı ve orta bölgelerinde daha bol görülüyor olabilir. Baharda, mayısın ilk yarısında en yüksek sayılarla görülür. Geç kuşlara ise haziranın başlarına dek rastlanır. Baharda en erken 9 Nisan'da kaydedilmiştir, ancak 2 tane istisnai kayıt da vardır. Bunlar 25 Mart 1988'de Marmaris'te ve 16 Mart 1998'de Fethiye'de kaydedilen kuşlardır. 6 Temmuz 1966'da İznik'te nerdeyse tamamen tüylenmiş iki yavrusunu besleyen bir çiftin gözlemine dayanan eski bir üreme kaydı vardır, ancak bu kayıt sonrasında türün Türkiye'de ürediğine dair bir kanıta rastlanmamıştır. Genellikle Trakya'da ya da Karadeniz'in komşu bölgeleri ile Marmara'nın geri kalan bölgelerinde nadiren rastlanan öten kuşların geçitteki kuşlar olduğu varsayılmaktadır. Temmuz'da Bafa Gölü'nden bildirilen kayıt (Kasparek 1988a), ak mukallit ile karışma sonucu doğmuş gibi görünmektedir. Sonbahar geçit dönemindeki uç tarihler 28 Temmuz ve 13 Ekim olmuştur. Bu mevsimde en yüksek sayılar ağustos sonu ve eylül başında görülür. Tüm bölgelerde kaydedilir, ancak her iki mevsimde de Güneydoğu Anadolu'da nispeten az kaydı vardır.

![](images/harita_Hippolais icterina.png)

**Üreme**

Türkiye'deki tek üreme kaydı yukarıda anlatılmıştır.

**Alttürler ve Sınıflandırma**

Görünüşe göre Türkiye'den örnek bulunmamaktadır ([@roselaar1995]). Tür genellikle monotipik olarak kabul edilir.
