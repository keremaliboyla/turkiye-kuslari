---
title: "Baştankaralar, Toygarlar, Kırlangıçlar"
---

## Çam Baştankarası

*Periparus ater*, Coal Tit

***Yaygın ve çok sayıda bulunan yerlidir.***

Kıyı bölgelerindeki ibreli ormanlarda ve Merzifon, Boyabat, Torul, Kızılcahamam, Beynam, Akdağmadeni ve Ilgın gibi İç Anadolu'nun kuzey ve güney sınırlarındaki relikt ormanlarda bulunur. Genelinde ibreli ormanların bulunmadığı İç ve Güneydoğu Anadolu'nun çoğunda ve doğu ve güneydoğudaki dağlık bölgelerde bulunmaz. Açık veya kapalı ibreli ve kimi zaman meşe ile karışık ormanlarda ürer. Tamamı yaprak döken ağaçlardan oluşan ormanlarda (Marmara'daki kayın ormanları) nadiren, ağaç sınırının üzerinde yer alan ardıç örtüsünde ise (Doğu Karadeniz haricinde) sadece ara sıra ürer. Rakımsal yayılışı ibreli ormanlarla aynıdır: Batıda 0-2000 m arası, iç kısımlarda (Toroslar ve Ilgaz Dağları) 2200 m'ye kadar ve doğuda en az 2400 m'ye kadar bulunur. Üreme dönemi dışında dağılma eğilimi gösterir ve daha geniş bir alanda rastlanır. Mogan ve Kayseri gibi İç Anadolu'nun düşük rakımlarından kış kaydı vardır.

![](images/harita_Periparus%20ater.png)

**Üreme**

İbrelileri açıkça tercih etmesine rağmen birçok farklı orman tipinde ürer. Ağaç, kaya, duvar ve yerdeki deliklerde yuvalar. Uzuncaburç (Mersin) yakınında bir kayanın altında yerdeki bir delikte yuvalamış, yün ve bir parça yosundan örülen yuva, aynı malzemelerle astarlanmıştır. Yakında bir yuva kutusu içinde başka bir yuva bulunmuş, yuvanın temelde yün ve yosundan, biraz da otlarla örülmüş olduğu, daha ince ot, yün, saç ve bir parça tüyle astarlandığı tespit edilmiştir. **İÇA.** 1978-80 yıllarında Ankara yakınındaki Beynam Ormanı'nda, 1300 ile 1500 m arasında yapılan yapay yuvaların kullanılarak türün üreme biyolojisi çalışılmıştır. Buna göre yuva yapmaya başlama tarihi 20-27 Nisan (12 yuva), ilk yumurtanın koyulma tarihi 2-6 Mayıs (19 yuva), ilk yavrunun yumurtadan çıkış tarihi 19-22 Mayıs (18 yuva), tüylenme 11-15 Haziran (19 yuva) tarihleri arasında gerçekleşmiştir. Türkiye'de gözlenen ilk 20 yuvadaki yumurta sayısı 4 (2 yuvada), 5 (3 yuvada), 6 (2 yuvada), 7 (3 yuvada), 8 (1 yuvada), 9 (4 yuvada), 10 (1 yuvada), 12 (3 yuvada), 13 (1 yuvada). Ortalama Türkiye'de gözlenen yumurta sayısı 7,95; 5 kuluçkaya ait 43 yumurtanın ortalama büyüklüğü 15,64 x 11,45 mm; ortalama kuluçka dönemi 13,2 gün (11 yuva) ve ortalama tüylenme süresi 21,6 gün (19 yuva); Halkalama yöntemi kullanılarak 1978 yılında çiftlerin %16,7'sinin, 1979'da ise %20'sinin ikinci kez kuluçkaya yattıkları kanıtlanmıştır (Kiziroğlu 1982). Aynı çalışmada 24 yuvadan 22'sinin başarılı olduğu, bırakılan 195 yumurtadan 162'sinin çatladığı (%83,1), 153 yavrunun tüylendiği (koyulan yumurtaların %78,5'i/yumurtadan çıkan yavruların %94,4'ü), yuva başına ortalama 6,4 yavru düştüğü (her bir başarılı yuva başına 7,0 yavru) gözlenmiştir (Kiziroğlu 1984). Kızılcahamam'da 29 Mayıs 1992'de ibreli ağaçlardaki deliklerde bulunan iki yuvada yavrular, Daday'da 9 Mayıs 1990'da bir duvardaki delikte bulunan yuvada yavru gözlenmiştir. **AKD.** Akseki'deki bir çam ormanında 25 Nisan 2004'de erişkinlerin kayaların altına yerdeki deliklere içinde ot ve yosun bulunan malzemeleri kullanarak dört yuva yaptıkları gözlenmiştir. Aynı bölgede Ağla'da 30 Nisan 2001'de bir erişkin yerden 6 m yüksekte bir çam ağacı içindeki delikte kuluçkadayken gözlenmiştir. Uzuncaburç'ta 26 Nisan 2005'de bir yuvada yedi yumurta kaydedilmiştir ve diğer bir yuvada 7 Mayıs 2004'de ilk yumurtanın Mart sonunda ya da Nisan başında koyulmuş olduğuna işaret eden tamamıyla tüylenmiş yedi yavru kaydedilmiştir. Aynı bölgede, 17 Haziran 1996'da birkaç tane tüylenmiş yavru, Delimahmutlu'da 19 Haziran 1996'da tüylenmiş bir yavruyu besleyen bir erişkin ve Bolkar Dağları'nda 5 Haziran 1999'da bir yavru gözlenmiştir. KAD. Boyabat yakınında 9 Haziran 1975'de tüylenmiş yavru, İkizdere yakınında 12 Haziran 1975'de ise tüylenmiş yavrularını besleyen bir çift gözlenmiştir.

**Alttürler ve Sınıflandırma**

Harrap ve Quinn (1996) ile Roselaar (1995) türle ilgili farklı varyasyon düzeyleri tanımlamış olsalar da temel farklar üzerinde hemfikirdirler. Harrap ve Quinn'e (1996) göre çam baştankarası beş gruptan oluşmaktadır ki bunların ikisi Türkiye'de görülür; Kuzeydoğu Karadeniz'de görülen derjugini ile Marmara genelinde, Karadeniz Bölgesi'nin batı yarısında ve güneyde Toroslar'da görülen nominat ater. Roselaar (1995), batı ve güneydeki formları bir alttüre dâhil edememiştir. Ayrıca rufolateralis isminin sözü geçen popülasyonların yeniden değerlendirilmesine olanak verebileceğini düşünmüştür. Roselaar, kuzeydoğuda, kıyısal yayılışının biraz güneyinde, Artvin ve Sarıkamış'ın doğusunda, derjugini'yi kaydetmiş ve burayı abietum/rufolateralis ve michalowskii arasında geçişin yaşandığı bir bölge tanımlamıştır. Ater ve derjugini ve michalowskii'yi içeren Kafkas gruplarında görülen bireysel varyasyonun, grup içi ve gruplar arası geçiş ve bazı yazarların ([@roselaar1995]) derjugini'nin bazı belirgin özelliklerini Ilgaz Dağları'na kadar batıda gözlemlemiş olmaları göz önüne alındığında tüm Kafkas grubunu dahi ayrı bir evrimsel birim olarak tanımlamak için öne sürülen kanıtlar açıkça zayıf kalmaktadır. Ne biz, ne de Roselaar ile Harrap ve Quinn söz edilen bu örnekleri incelemedik. Periparus ater'in doğasında var olan karmaşık varyasyonu göz önüne alarak türün taksonomisinin hâlihazırda tanımlı gruplarından hangisinin "temel" kabul edilebileceğini ortaya için kapsamlı bir şekilde tekrar değerlendirilmesini öneririz. Snow (1997) da bu türde görülen coğrafi varyasyonu kısaca ele almış, varyasyonun çoğunun klinal olduğunu belirtmiş ve Batı Asya'da görülen duruma, ancak kısaca değinmiştir. Önceden Parus cinsi içerisinde değerlendirilmiştir (Ibis 147: 821--826; Gill vd. 2005).

## Ak Yanaklı Baştankara

*Poecile lugubris*, Sombre Tit

***Nispeten yaygın ve çok sayıda bulunan yerlidir.***

Ege, Marmara ve Akdeniz'deki kuru, açık ağaçlık alanlarda ve çalılıklarda görülür. Ülkenin geri kalan kısmında daha lokal yayılışlıdır ve görünüşe göre İç ve Güneydoğu Anadolu'nun step benzeri alanları ile Doğu Anadolu'nun bazı bölgelerinde bulunmamaktadır. Batıda 0-800 m'de, orta bölgelerde 1000-1300 m'de, doğuda 100-1500 m'de (yer yer 2200 m) ve Toroslar'da 2200 m'ye kadar ürer. Trakya'nın kuzeyinde ve güneyinde lokaldir. Karadeniz Bölgesi'nde (Giresun'un doğusu hariç) nispeten nadir üremesine karşın Ege ve Akdeniz'in kıyı bölgelerinde bolca ürer.

![](images/harita_Poecile%20lugubris.png)

**Üreme**

Deniz seviyesinden 2000 m'nin üzerine kadar, orman altı örtüsüne sahip yaprak döken ve ibreli ağaçlık alanlarda, taşlık yamaçlarda, küçük ağaçların ve çalıların bulunduğu vadilerde ve ara sıra bahçelerde ürer. Daha çok ağaç kovuklarında yuvaladıkları tahmin edilmektedir, ancak kayalıklardaki oyuklarda altı yuva kaydedilmiştir. Büyük olasılıkla bu davranış, kayıtların gösterdiğinden daha sık yaşanmaktadır. Bir petrol istasyonundaki beton ayaklı bir şemsiyenin tepesine yapılmış bir yuva gözlendiği de olmuştur. İlkin yün sonra tüy ile astarlı yuvaları kuru otlardan oluşur (Danford 1878). **AKD.** Pozantı yakınında 16 Nisan 1876'da içinde yedi yumurta olan bir yuva (Danford 1878); Kovada Milli Park'ında 10 Mayıs 1995'de kullanılmakta olan bir yuva Mut yakınında 26 Mayıs 1998'de içinde birkaç tane tamamen tüylenmiş yavrulu bir yuva kutusu, Uzuncaburç yakınında 7 Mayıs 2004'de kaya içerisindeki bir delikte yumurtaların nisan başında koyulduğunu gösterir biçimde içinde nerdeyse tamamen tüylenmiş beş yavru olan bir yuva bulunmuştur. Mut'un kuzeyinde 5 Temmuz 1986'da ve 18 Haziran 1996'da, Uzuncaburç'ta 17 Haziran 1996'da aile grupları gözlenmiştir. **GDA.** Gaziantep yakınında 11 Nisan 1996'da ve 7 Mayıs 1992'de yuva yapma davranışı, 2 Mayıs 1964'de bir kaya yarığında bir yuvada küçük yavrular (Warncke 1965), 20 Mayıs 1993'de bir kayadaki deliğin içindeki bir yuvada yumurta ve 2 Haziran'da aynı yuvada yavru, 28 Temmuz 1967'de ise içinde büyük olasılıkla ikinci kuluçkadan yavru bulunan bir başka yuva (Vielliard 1968) kaydedilmiştir. Yine aynı bölgede 8 Mayıs 2004'de ağaçsız, bodur çalılıkla kaplı kayalık bir alanda yuvalarının çevredeki kayaların içinde olduğunu ve yumurtaların nisan başında koyulduğunu gösterir şekilde iki kuluçkadan çıkmış yeni tüylenmiş yavru gözlenmiş, mayıs sonu ile haziran arasında (en erken 24 Mayıs) başkaca aile gruplarına dair dört kayıt elde edilmiş, 27 Nisan 2005'de ise bir kaya içindeki derin deliğin dibindeki yuvasına yiyecek taşıyan ve yuva yakınında bir süre kalışına bakılırsa küçük yavruları olan bir erişkin gözlenmiştir. Uludere'de 17 Mayıs 1975'de içinde yavru olan bir yuva bulunmuştur. **EGE.** 13 Mayıs 1992'de bir erişkin yeni tüylenmiş yavrusunu beslerken gözlenmiştir. **İÇA.** Devres Vadisi'nde 8 Haziran 1975'de yeni tüylenmiş bir yavru kaydedilmiştir. Ankara yakınında 1300-1500 rakımda bulunan Beynam Ormanı'nda 1978-80 yılları arasında yuva kutuları kullanılarak yapılan araştırmanın sonuçları ve ortalama tarihler şöyledir; Yuva yapmaya başlama tarihi: 18-23 Nisan (19 yuva); ilk yumurtanın koyulma tarihi: 1-6 Mayıs (25 yuva); ilk ilk yavrunun yumurtadan çıkış tarihi: 15-20 Mayıs (21 yuva); tüylenme tarihi: 6-11 Haziran (18 yuva); ilk 24 kuluçkadaki Türkiye'de gözlenen yumurta sayısı 4 (1 yuvada), 5 (2 yuvada), 6 (5 yuvada), 7 (5 yuvada), 8 (7 yuvada), 9 (4 yuvada), ortalama Türkiye'de gözlenen yumurta sayısı 7,1; 5 kuluçkaya ait 35 yumurtanın ortalama büyüklüğü 16,17 x 11,79 mm; ortalama kuluçka süresi: 13,3 gün (17 yuva) ve ortalama tüylenme süresi 22,2 gün (21 yuva); Halkalama yöntemi kullanılarak 1979 yılında çiftlerin %16,7'sinin, 1980'de yılında ise %6,7'sinin ikinci kez kuluçkaya yattıkları kanıtlanmıştır (Kiziroğlu 1982). Aynı çalışmada 28 yuvadan 25'inin başarılı olduğu, koyulan 191 yumurtadan 164'ünün çatladığı (%85,9), 161 yavrunun tüylendiği (koyulan yumurtaların %84,3'ü/yumurtadan çıkan yavruların %98,2'si), yuva başına ortalama 5,8 yavru düştüğü (her bir başarılı yuva başına 6,4 yavru) gözlenmiştir (Kiziroğlu 1984). **MAR.** 26 Nisan 1970'de Balıkesir yakınında yavrularını besleyen erişkinler, 26 Mayıs 1966'da Manyas Gölü'nde bir aile grubu, 25 Haziran 1973'de Alexandria Troias'da yanında tüylenmiş yavru bulunan bir erişkin gözlenmiştir; 22 Nisan 1964'de ise Osmaneli yakınında kayadaki bir yarıkta bulunan yuva içinde çatlamaya yakın yedi yumurta kaydedilmiştir (Warncke 1964-65).

**Alttürler ve Sınıflandırma**

Trakya'da görülenler Roselaar (1995) tarafından lugens, Harrap ve Quinn (1996) tarafından nominat lugubris ile sinonim kabul edilmektedir. Ülkenin geri kalanında görülenleri ise anatoliae alttürü olarak kabul etmektedir. Güneydoğu bölgesinin en ucundakilerin İran'da görülen dubius ile geçiş yaptıkları kesindir. Harrap ve Quinn (1996), Roselaar (1995) ve Svensson (1992) anatoliae formunu lugubris ile lugens formlarından ayıran özellikler konusunda hemfikirlerdir, ancak biz, en azından nominat grup içindeki coğrafi varyasyonun, lugubris isimlendirmesi dışındaki bir tanımlama için yeterli olacak kadar belirgin olmadığını düşünüyoruz. Bu tür daha önceden Parus cinsi içinde kabul ediliyordu. (Ibis 147: 821--826; Gill vd. 2005).

## Kayın Baştankarası

*Poecile palustris*, Marsh Tit

***Sınırlı yayılışlı ve çok sayıda bulunan yerlidir.***

Karadeniz ve Marmara'da, çoğunlukla tepelik ve dağlık bölgelerde, yaprak döken ve karışık ağaçlık alanlarda bulunur. Daha güneydeki Ege Bölgesi'nden (örn. İzmir çevresinden) büyük olasılıkla kış yayılışını gösteren birbirinden uzak kayıtlar vardır ([@roselaar1995]) Kuzey Trakya (Istranca Dağları), Karadeniz'in bazı bölgeleri (özellikle batısı) ve Marmara'nın dağlık güney kısımları (örn. Kaz Dağları ve Uludağ) ve İç Anadolu sınırına yakın Abant ve Gerede gibi birbirinden uzak noktaları ile sınırlı olmak üzere, deniz seviyesinden 1000 m'ye kadar ürer. Yıl boyunca, batıda İğneada, Uludağ, Yedigöller ve Zonguldak, doğuda Kaçkarlar gibi bazı noktalarda düzenli olarak kaydedilmektedir.

![](images/harita_Poecile%20palustris.png)

**Üreme**

Yaprak döken ve karışık ormanlarda, çoğunlukla tepelik ve dağlık alanlarda ürer. Ağaçlardaki kovuklarda ya da yuva kutularında yuvalar. Türkiye'deki yuvası ve yumurta sayısı hakkında bilgi yoktur. Türkiye dışında saç ve bir parça tüy ile astarlı yosundan oluşan bir yuva yaptığı ve olağan kuluçka büyüklüğünün 6-9 yumurta olduğu bilinmektedir. KAD. 1 Mayıs 1978'de Alaplı yakınında bir yuvada, 29 Mayıs 1992'de Abant Gölü yakınında bir yuva kutusunda genç kaydedilmiştir. **MAR.** 22 Haziran 1973'de Demirköy yakınında yanında tüylenmiş genç bireyler olan erişkinler, 29 Haziran 1973'de Belgrad Ormanı'nda yiyecek taşıyan erişkinler kaydedilmiştir.

**Alttürler ve Sınıflandırma**

Marmara'da ve Orta Karadeniz'in doğusunda bulunanlar stagnatilis alttürüne dâhil gibi görünmektedir. Ne Roselaar (1995) ne de tarafımızdan Doğu Karadeniz'e ait herhangi bir örnek incelenmemiştir. Bu bölgedeki popülasyon stagnatilis ve Kafkas kabardensis arasındaki geçiş formlarını temsil ediyor olabilir (Harrap ve Quinn 1996). Stepanyan (1990) ile benzer şekilde düşündüğümüz için bu iki grubu nominat içinde sınıflandırıyoruz. Harrap ve Quinn (1996) palustris grubu içinde beş alttür tanımlamış olsa da bu popülasyonlar arasındaki varyasyon son derece azdır ve nerdeyse tamamıyla klinaldir. (Vaurie 1957c, 1959a). Önceden Parus cinsi içinde kabul ediliyordu (Ibis 147: 821--826; Gill vd. 2005).

## Mavi Baştankara

*Cyanistes caeruleus*, Eurasian Blue Tit

***Yaygın ve çok sayıda bulunan yerlidir.***

Güneydoğu ve Doğu Anadolu'da ise oldukça lokaldir, uygun habitata sahip pek çok bölgede ise ya yoktur ya da şaşırtıcı derecede nadirdir. Yine de Fırat'ı çevreleyen ağaçlık alanlarda seyrek sayılmaz. Açık, yaprak döken ve karışık yaşlı ormanlar, nehir kıyılarındaki ağaçlık alanlar, çalılıklar, plantasyonlar ve bağ ve bahçelerde bulunur. Trakya'da 0-750, Karadeniz'de 100-1500, Akdeniz'de 500-1700 ve belki daha da alçakta ve Doğu Anadolu'da 2000 m'ye kadar ürer. Üreme dönemi dışında çevreye yayılmaya eğimlidir. Sonbaharda Boğazlar'daki göçü belirgindir. İç göçün yaşandığı kış mevsimde, parklar ve şehirler gibi üreme kaydının olmadığı çeşitli noktalardan kayıtlar vardır.

![](images/harita_Cyanistes%20caeruleus.png)

**Üreme**

Daha çok yaşlı ağaçlık alanlar, meyve bahçeleri ve zeytinliklerde ürer. Kocaçay Deltası'nda en yoğun olarak nemli, sık alüvyal ormanında bulunurlar. Burada 1993 yılında 31 hektarlık bir çalışmada hektar başına 0,81 çift düştüğü kaydedilmiştir (Ertan 1996). 1992 yılında Kızılırmak Deltası'nda sadece ağaçlık bölgelerde gözlenmiştir [@hustings1994]. Ağaçlardaki deliklerde yuvalar, ancak bir zeytinlikteki metal borunun içinde yuvaladığı da kaydedilmiştir (Welch ve Welch 1998b). Türkiye'de nasıl bir yuva yaptığına dair bilgi yoktur, ancak diğer bölgelerde yosun ve ottan oluşan ve saç ve tüyler ile astarlı kâse şeklinde bir yuva yaptığı bilinmektedir. 1978-80 yıllarında Beynam Ormanı'nda (Ankara) 1300 ile 1500 m arasında yapılan yuva kutularının kullanıldığı bir araştırmanın sonuçları ve ortalama tarihler şöyledir: Yuva yapmaya başlama tarihi 21-29 Nisan (18 yuva), ilk yumurtanın koyulma tarihi 4-9 Mayıs (27 yuva), ilk yavrunun yumurtadan çıkış tarihi 20-29 Mayıs (21 yuva), tüylenme 12-16 Haziran (24 yuva). İlk 30 kuluçkaya ait Türkiye'de gözlenen yumurta sayısı 4 (1 yuvada), 6 (2 yuvada), 7 (5 yuvada), 8 (7 yuvada), 9 (4 yuvada), 10 (7 yuvada), 11 (3 yuvada), 12 (1 yuvada) Ortalama Türkiye'de gözlenen yumurta sayısı 8,6; 5 kuluçkaya ait 41 yumurtanın ortalama büyüklüğü 15,72 x 11,46 mm; ortalama kuluçka dönemi 13,6 gün (27 yuva) ve ortalama tüylenme süresi 21,6 gün (27 yuva); Halkalama yöntemi kullanılarak 1979 yılında çiftlerin %11'nin, 1980'de ise %6'sının ikinci kez kuluçkaya yattıkları kanıtlanmıştır (Kiziroğlu 1982). Aynı çalışmada 39 yuvadan 32'sinin başarılı olduğu, bırakılan 288 yumurtadan 241'sinin çatladığı (%83,7), 223 yavrunun tüylendiği (koyulan yumurtaların %77,4'ü ve yumurtadan çıkan yavruların %92,5'i), yuva başına ortalama 5,7 yavru düştüğü (her bir başarılı yuva başına 6,97 yavru) gözlenmiştir (Kiziroğlu 1984). **AKD.** Ağla'da 6 Mayıs 2001 ve 26 Nisan 2002'de ağaç içindeki deliklere giren ve kuluçkada oldukları açıkça belli olan yuva yakınında beklediği gözlenen erişkinler gözlenmiştir. Bu yuvalardan bir tanesi bir önceki yıl Anadolu sıvacısı (Sitta krueperi) tarafından kullanılmıştı. **EGE.** 15 Mayıs 1951'de içinde uçabilen yavruların olduğu bir yuva bulunmuş, bu yumurtaların nisan başında koyulduğunu göstermektedir ([@mcneile1950]). **MAR.** Erdek'te 8 Haziran 1966'da ilk aile grupları kaydedilmiştir. KAD. 12 Temmuz 1974'de Yoncalık yakınında tüylenmiş yavru; 10 Haziran 1975'de ve 15 Haziran 1984'de Kızılırmak Deltası'nda aile grupları [@dijksen1985], 1992 Haziran başında yine Kızılırmak Deltası'nda yumurtaların yaklaşık olarak nisan ortasında koyulduğunu gösterir şekilde birkaç aile grubu gözlenmiştir [@hustings1994]. 8-17 Haziran 1975'de İç Anadolu ve Karadeniz'in çeşitli noktalarında aile grupları kaydedilmiştir.

**Alttürler ve Sınıflandırma**

Türkiye'deki popülasyonların tümü nominat caeruleus grubuna dâhildir. Harrap ve Quinn (1996) ülkenin batısında ve kuzeyinde görülenleri caeruleus, doğuda ve güneyde bulunan ve daha batıda nominat grup ile geçiş yapanları ise satunini olarak değerlendirmiştir. Roselaar (1995) sadece Trakya'da bulunan kuşları caeruleus olarak kabul etmiş, kuzeydeki diğer bölgelerde bulunanların caeruleus ve satunini arasında, güneydekilerin ise açıkça caeruleus ve persicus arasında özellikler gösterdiklerini düşünmüştür. Roselaar, elinde yeterli örnek bulunmaması nedeniyle batının diğer kısımlarında görülenleri herhangi bir gruba dâhil edememiş, ancak sözü geçen bölgede calamensis alttürünün de bulunabileceğini belirtmiştir. Türkiye'ye ait yeterli örneğe ulaşmamız mümkün olmasa da yukarıda sözü geçen formların hemen hemen hepsine ait örnekleri inceledik ve aralarındaki varyasyonun çok az ve büyük ölçüde klinal olduğuna karar verdik. Hollom vd. (1988) ile Porter vd.'in (1996) yayınlarında P. c. persicus'u Batı Avrupa'daki popülasyonlardan epey belirgin şekilde farklı olarak tanımlamalarına ve Vaurie'nin (1957b) persicus'un "iyi ayırt edilebilir" olduğunu söylemesine rağmen, örnekler üzerindeki incelemelerimize dayanarak, sözü edilen farkın büyük olasılıkla yayınlardaki renklerin aşırılığı nedeniyle biraz abartıldığı fikrindeyiz.

Salzburger vd. (2002) kısa süre önce caeruleus (Avrupa/Orta Asya) ile Kuzey Afrika ve Kanarya Adaları'nda görülen teneriffae gruplarının mitokondri DNA'sı profilleri arasında belirgin farklar olduğunu ortaya çıkarmış ve bu iki formun tür seviyesinde tanımlanması gerektiğini öne sürmüşler, bu öneri o günden bu yana yaygın şekilde destek görmüştür. Ne yazık ki sözü geçen incelemeye Orta Asya'ya ait hiçbir caeruleus popülasyonu dâhil edilmemiştir. Tür önceden Parus cinsi içinde değerlendirilmekteydi (Ibis 147: 821--826; Gill vd. 2005).

## Büyük Baştankara

*Parus major*, Great Tit

***Yaygın ve çok çok sayıda bulunan yerlidir.***

İç Anadolu'nun orta kısımlarında ve Güneydoğu Anadolu'nun bazı kısımları ve aynı zamanda Doğu Anadolu'nun dağlık vadilerinde oldukça lokaldir. Uygun habitata sahip gibi görünen bazı bölgelerde ya şaşırtıcı derecede nadir görülür ya da hiç görülmez. Deniz seviyesinden ağaç sınırına kadar, daha çok vadilerde ve alçak yamaçlarda ürer. Ilgaz Dağları'nda 1700 m'ye, Uludağ'da ve Toroslar'da 2000 m'ye ve Doğu Anadolu'da 2300 m'ye kadar ürer. Üreme dönemi dışında bir parça yayılma eğilimindedir. Sonbaharda Boğazlar'daki göçü belirgindir. Kış mevsiminde sulakalanların çevresi ve parklar gibi üreme kaydının olmadığı noktalar dâhil daha geniş bir alanda kaydedilir.

![](images/harita_Parus%20major.png)

**Üreme**

Yaygındır, ancak yayılımı genellikle ağaçlarla ilişkilidir. Her tür ağaçlık alan, baltalık, zeytinlik, bahçeler, parklar, tarım alanları ve hatta çalılıklarda görülür. Kocaçay Deltası'ndaki alüvyal ormanda 1993 yılında 31 hektarlık bir çalışma alanında hektar başına 1,16 çift düştüğü kaydedilmiştir (Ertan 1996). Ağaç, bina ve duvarlarda bulunan deliklerde yuvalar. Sivrikaya'da bir duvardaki delikte, kök, ot, yün ve bir parça yosundan oluşan ve ağırlıklı olarak saç ile astarlanmış kâse şeklinde bir yuva kaydedilmiştir. **AKD.** 15 Nisan 1973'de Gazipaşa'da bir yuvada yavru, 7 Mayıs 2004'de Uzuncaburç'ta bir başka yuvada yavru ve 1 Mayıs 2005'de Kargıhanı'nda yine bir yuvada ilk yumurtanın mart sonunda koyulduğunu gösterir şekilde yaklaşık 12 günlük yavru kaydedilmiştir. 15 Nisan 1973 ve 14 Haziran 1987'de sırasıyla Anamur ve Dalyan'da yumurtaların mart başında ve mayıs başında koyulduğunu ve büyük olasılıkla iki kez kuluçkaya yatıldığını gösterir şekilde yeni tüylenmiş yavru gözlenmiştir (Kılıç ve Kasparek 1989). **EGE.** 22 Nisan 2002'de Altınkum yakınında yumurtaların mart sonunda koyulduğunu gösterir şekilde bir erişkinin bir binadaki delikte bulunan yuvadan dışkı taşıdığı gözlenmiştir. 19 Mayıs 1970'de Büyük Menderes Deltası'nda yumurtaların 10 Nisan'da koyulduğunu gösterir şekilde, yanında tüylenmiş yavru olan birkaç çift, 3 Mayıs'ta ise yumurtadan mart sonunda çıkmış bir genç gözlenmiştir. **MAR.** 17 Haziran 1975'te Bebek'te, 20 Mayıs 1966'da Uluabat'ta yumurtaların nisan ortasında koyulduğunu gösterir şekilde tüylenmiş yavrular gözlenmiştir. **İÇA.** Üreme nisan ortasında başlar (Wadley 1951) ve tüylenmiş yavrular hazirana dek görülür (en erken 10 Haziran). 1978-80 yıllarında Ankara yakınındaki Beynam Ormanı'nda (İç Anadolu), 1300 ile 1500 m arasında yapılan yuva kutularının kullanıldığı bir araştırma sonuçları ve ortalama tarihler şöyledir: Yuva yapmaya başlama tarihi 23-27 Nisan (125 yuva), ilk yumurtanın koyulma tarihi 7-8 Mayıs (181 yuva), ilk yavrunun yumurtadan çıkış tarihi 22-24 Mayıs (135 yuva), tüylenme 13-17 Haziran (134 yuva). İlk 193 kuluçkaya ait Türkiye'de gözlenen yumurta sayısı 4 (3 yuvada), 5 (11 yuvada), 6 (34 yuvada), 7 (53 yuvada), 8 (47 yuvada), 9 (28 yuvada), 10 (13 yuvada), 12 (3 yuvada), 13 (1 yuvada). Ortalama Türkiye'de gözlenen yumurta sayısı 7,5. 45 kuluçkaya ait 343 yumurtanın ortalama büyüklüğü 17,99 x 13,35 mm; ortalama kuluçka dönemi 13,6 gün (105 yuva) ve ortalama tüylenme süresi 21,9 gün (133 yuva); Halkalama yöntemi ile bu üç yıl içinde çiftlerin %24,1, % 12,5 ve %19,4'ünün ikinci kez kuluçkaya yattıkları ve kutuların hemen yakınında bulunan nerdeyse tüm yuva kutularının ilk kuluçka için kullanıldığı kanıtlanmıştır (Kiziroğlu 1982). Sözü geçen çalışmada 273 yuvadan 226'sının başarılı olduğu, bırakılan 1922 yumurtadan 1665'inin çatladığı (%86,6), 1607 yavrunun tüylendiği (bırakılan yumurtaların %83,6'sı/yumurtadan çıkan yavruların %96,5'i), yuva başına ortalama 5,9 yavru düştüğü (her bir başarılı yuva başına 7,1 yavru) gözlenmiştir (Kiziroğlu 1984). **GDA.** 4 ve 17 Mayıs ile haziran ayı boyunca gençler gözlenmiştir. KAD. Kızılırmak Deltası'nda 9 Haziran 1969 ve 27 Mayıs 1979'da içinde yavru olan yuvalar, 10 Haziran 1975'te ise tüylenmiş yavrular gözlenmiştir [@dijksen1985]. 1992'de aynı yerde 2 Mayıs'ta birkaç yuva bulunmuş, haziranın ilk on günü boyunca da aile grupları gözlenmiştir [@hustings1994]. Bu bölgedeki diğer alanlarda, 14 Haziran 2004'te Sivrikaya'da bir yuvada yumurtaların 25 Mayıs'ta koyulduğunu gösterir biçimde yaklaşık üç günlük beş yavru kaydedilmiştir. 10 Mayıs 2004'de İspir'de büyük olasılıkla içinde yumurta bulunan iki yuva, 12 Haziran 2004'de ise iki aile grubu kaydedilmiştir. 13 Haziran 2004'de Sivrikaya'da bir aile grubu gözlenmiştir.

**Alttürler ve Sınıflandırma**

Yaygın yayılışlı ve epey değişken olan tür, Türkiye'de major alttürü ile temsil edilmektedir. Hem Svensson (1992) hem de Harrap ve Quinn (1996) Türkiye'de sadece nominat major formunu tanımışlar, Roselaar (1995) Rokitansky ve Schifter (1971) tarafından toplanmış olan (Viyana Doğa Tarihi müzesi - 72377) ve Anita Gamauf'un (ile sözlü iletişim 2003) bu ve müzedeki diğer alttürler ile karşılaştırmalı örnekler üzerindeki incelemeleri sonucunda aphrodite olduğunu doğruladığı bir örneğe ait ölçümlere dayanarak, Ege'nin güneybatı bölgesinin en uç noktalarında epey küçük bir ırk olan aphrodite'in de görülebileceğinden şüphelenmiştir. Roselaar (1995) Toroslar'ın doğusuna toplanan iki örnekte Levanten form terrasanctae'nin bazı özelliklerinin görüldüğünü fark etmiştir, ancak Tring Doğa Tarihi Müzesi'nde bulunan tüm Toros örnekleri major formundan ayrılmaz gibi görünmektedir ve müzedeki diğer örnekler incelendiğinde dayanarak terrasanctae'nin major'dan zayıf bir şekilde ayrıştığı söylenebilir. Ayrıca bakınız, Vaurie (1957c).

## Çulhakuşu

*Remiz pendulinus*, Eurasian Penduline Tit

***Lokal ve yer yer çok sayıda bulunan yerlidir.***

Marmara ve Ege'de bol, diğer bölgelerde nispeten lokaldir. Yarı göçmen olarak üreme dönemi dışında daha yaygındır. Bu dönem biraz yayılma eğilimi gösterir (van den Berk 1991a), muhtemelen göç alır ve hatta göç verir. Üreme döneminde her zaman akarsuların ve kanalların kenarındaki ve özellikle bataklık alanlardaki söğütlere bağlı bir türdür. Çoğunlukla batıdaki alçak bölgelerde, ancak İç Anadolu'da 1000 m, Doğu Anadolu'da da 2000 m yüksekliğe kadar düzenli olarak bulunur. Doğu Anadolu'nun dağlık bölgeleri ve Güneydoğu'nun çoğunda bulunmaz. Şaşırtıcı şekilde Doğu Karadeniz Bölgesi'nde de ürememektedir. Yıl boyunca düzenli olarak üreme bölgelerinde bulunur, ancak ürediği bilinmeyen alanlardan da kış kayıtlar vardır.

![](images/harita_Remiz%20pendulinus.png)

**Üreme**

Su boyunda veya yakınında genellikle akarsu kıyısındaki sazlara doğru eğilmiş ağaçlarda ve kanallar, göletler, bataklıklardaki ağaçlarda yuvalar. Ara sıra sudan uzak ormanlarda da yuvalamıştır. Genellikle tek başına bulunur, ancak aynı bölgeden birçok çift üreyebilir, örneğin 25-27 Haziran 1966'da Bafa Gölü'nde 3-5 km uzunluğundaki bir şeritte yaklaşık 15 çift ve 9 yuva görülmüş, 13-14 Mayıs 1987'de Tarsus'tan denize giderken Berdan Nehri boyunca 21 yuva sayılmıştır (van der Have vd. 1988). Söğüt, kavak, okaliptüs ve ılgınları tercih eder, ancak zeytin ağacında iki yuvanın kaydı vardır. Yuvası bir dalın ucundaki ince dalcıklar tarafından taşınır ve yerden 5-9,2 m (6 yuvada) yüksekliktedir; ancak ılgınlardaki yuvalar çok daha alçak olmalıdır. 17 Mayıs 2007'de Side yakınlarında alçak ve dikenli bir çalıda bulunan yuvar yerden sadece 0,6 m yükseklikteydi. 14 Mayıs 2007'de Akköy'de (Aydın) bulunan yuva çevresinde hiçbir suyun olmadığı kuru bir mısır tarlasının kenarındaki yalnız bir ağaçta yerden sadece 2,5 m yüksekliktedir. Yuva kubbeli bir yapı olup girişi borumsu yapıda, rengi beyazımsıdır. Çoğunlukla söğüt tozları gibi bitki havı çok sıkı dokunarak keçe şekline dönüştürülür ve bazı lifler katılara örülür. Yumurta sayısı 5-6 (5 yuvada). Daha az sayıda yumurta içeren yuvalar henüz kuluçkaya yatılmamıştır. Yavru sayısı bilinmemektedir. Yuva yapımı yaklaşık 2 hafta sürer. **EGE.** En erken yuva yapımı 5 Nisan'da olup, nisan ve mayıs başında birçok kez, en geç de 1 Haziran'da yuva yapımı kaydedilmiştir. 5 Mayıs 1951'de Efes'te bulunan bir yuvada kuluçkaya yeni yatılmış altı yumurta, diğerinde de dört yumurta sayılmış ([@mcneile1950]); 23 Mayıs 1999'da Milet'te henüz kuluçka evresinde olmayan yuvada tek yumurta ve yumurta koymaya hazır boş bir yuva bulunmuştur. 14 Mayıs 1899'da Milet'te içinde yumurta olan birkaç yuva, bazı yumurtlamaya hazır boş yuvalar tespit edilmiştir [@selous1900]. Bafa Gölü'nde 14 Mayıs 1974'de içinde yavru olan bir yuva, 28 Mayıs 1979'da (Kasparek 1988a) ve 26 Haziran 1999'da uçan yavrular gözlenmiştir. **AKD.** 5 Mayıs 1964'de Çukurova'da beş yumurtalı bir yuva ve içinde yeni koyulmuş yumurtaların olduğu birçok başka yuva bulunmuş (Warncke 1964--65), 24 Nisan 1967'de Antalya yakınında yuva yapımı gözlenmiştir. Özellikle Dalyan bölgesinde mayısta yuvada olan birçok erişkinin kaydı vardır, bunların içinde 8 Nisan gibi erken bir tarihte yuva yapımı gözlenmiştir. **İÇA.** Sultansazlığı'nda nisan sonundan haziran başına kadar, başka yerlerde de mayısta birçok kez yuva yapımı kaydedilmiştir. En geç kayıt tarihi 2 Haziran 1974'de Ankara yakınında görülen yarım yapılmış bir yuvadır. 2 Ağustos 1983'te Seyfe Gölü'nde yeni tüylenmiş yavrular görülmüş olup (Husband ve Kasparek 1984) yumurtlama tarihinin haziran sonu olduğunu gösterir. **DOA.** Mayısın ikinci haftasında yuva yapımı kayıtları vardır. 20 Mayıs 1975'de Haçlı Gölü'nde bulunan bir yuvada henüz kuluçkaya yatılmamış iki yumurta bulunmuş, 23 Mayıs'ta bulunan iki yuva erişkinlerce yerleşilmiştir. Temmuz başında Van'da bir aile grubu gözlenmiş, 6 Ağustos 1996'da gelişim evresi belirtilmemiş üç yavru gözlenmiştir. KAD. 11 Haziran 2004'de Gelinkaya'da bir söğüt dalında geçen sene kullanılan bir yuvanın sadece 1 m ötesinde yeni bir yuva bulunmuş, içinde bir erişkin kuluçkada gözlenmiş ve 23 Haziran'da iki erişkin de yuvada yiyecek taşırken gözlenmiştir. **MAR.** 23 Nisan 1994'de birçok yuva bulunmuş (Ertan 1996), 24-29 Mayıs 1967'de Manyas Gölü'nde yuva yapımı gözlenmiş, 16 Haziran 1998'de Uluabat Gölü'nde yuvalama gözlenmiştir (Welch ve Welch 1998b). İlk yavrularını yetiştirmiş kuşların ikinci kez kuluçkaya yatmaları veya daha büyük olasılıkla ilk yumurta veya yavruların kaybını telafi etmek amacıyla tekrar kuluçkaya yatması sonucunda üreme sezonunun uzatılabildiği açıkça ortadadır.

**Alttürler ve Sınıflandırma**

Nominat pendulinus'un batı ve belki güney kıyıları boyunca bulunduğu düşünülür, ancak bu fikri destekleyecek örnekler eksiktir ([@roselaar1995], Vaurie 1959a). Roselaar İç ve Doğu Anadolu'daki büyün kuşları menzbieri olarak tanımlamış olup, bu durumda Karadeniz'deki kuşların da bu alttürden olması muhtemeldir. Bazı gözlemciler nominat pendulinus'un Aras Vadisi'nde Ermenistan sınırında olduğunu iddia etmişler. Menzbieri alttüründeki bazı kuşlar son derece soluk ve belirsiz desenli olarak rahatça tanınsa da, pendulinus ve menzbieri arasındaki farklar çok zayıfça tanımlanmış ve değişkendir. Dolayısıyla menzbieri alttürü nominatın bir sinonimi olarak değerlendirmek en doğrusudur.

Çulhakuşu kompleksinin taksonomisi kafa karıştırıcı olup çeşitli yayınlarda bir, iki, üç veya dört ayrı tür olarak görülmüştür. Son zamanlardaki Dickinson (2003) dışındaki birkaç yazar bu grubun en azından iki türden oluştuğu fikrindedirler: R. macronyx (İng. Black-headed Penduline Tit) olarak tanımlanan kara başlı çulhakuşu, neglectus, nigricans ve ssaposh­nikowi alttürlerini kapsamaktadır. Diğer gruplar Avrasya, ak tepeli ve Çinli çulhakuşları taksonları altında farklı türleri oluşturur. (Stepanyan 1990). Cramp ve Perrins (1993) toplam üç türün tanınması gerektiği fikrindedir: Ak tepeli ve Çinli gruplar tek tür altına alınmalı, ancak Avrasya ve kara başlı grupların her biri tür seviyesine çıkartılmalıdır. Buna karşın Gill ve Wright (2006) pendulinus, consobrinus ve coronatus gruplarını tür seviyesinde tanımıştır. En son olarak Sibley ve Monroe (1990) ile Harrap ve Quinn (1996) her dört grubu tür seviyesinde kabul etmişler, ak tepeli çulhakuşu (İng. White-crowned Penduline Tit) (R. coronatus) altına stolickzae alttürün almış, yanında Çinli çulhakuşu (R. consobrinus), R. pendulinus ve R. macronyx taksonlarını tanımıştır.

## Bıyıklı Baştankara

*Panurus biarmicus*, Bearded Reedling

***Yerli ya da yarı göçmendir.***

Başta İç Anadolu olmak üzere Marmara, Akdeniz ve Doğu Anadolu'da (özellikle Van Gölü civarında) ve Karadeniz'de tek bir noktada (Kızılırmak Deltası), nispeten az sayıdaki sulakalanlarda görülür. İç Anadolu'da şimdi kurutulmuş olan bir alanda 1000 bireyle en yüksek sayıda kaydedildikleri dönem olan ağustos--eylül arasında (üreme sonrası) sayıları belirgin bir şekilde fazla, ilkbaharda genellikle daha azdır. Bu dönemde göçebe olduğuna dair biraz kanıt vardır, ancak yeni yerleri kolonize ettikleri yönündeki kanıtlar zayıftır. Buna karşın türün yayılım gösterdiği diğer bölgelerde olduğu gibi burada da büyük olasılıkla yaşanmaktadır.

Kışın kesinlikle daha yaygın yayılışlıdır. Bu mevsimde, düşük sayılarla olsa da Ege'nin kıyı bölgelerinden, Marmara'da daha geniş bir bölgeden, Akdeniz ve İç Anadolu'dan kayıtlar vardır. Görünüşe göre Güneydoğu Anadolu'da hiç kaydedilmemiştir.

![](images/harita_Panurus%20biarmicus.png)

**Üreme**

Göller ve bataklıklardaki saz ve kamışları mesken tutar. Sazların ve sazların dibindeki sık vejetasyonun içine yere yakın yuvalar. Yuva, saz ve kamışların kuru yapraklarından oluşan, daha çok sazların püsküllü uç kısımları ile astarlanmış derin bir tas şeklindedir. Marmara Gölü'nde (Manisa), 15 Mayıs 1950'de [@mcneile1950], ayrı bir grup halinde duran uzun sazların dibinde hepsi birbirine oldukça yakın yedi yuva bulmuştur. Türkiye'de gözlenen yumurta sayısı 1 (1 yuvada) (tamamlanmamış kuluçka), 4 (2 yuvada) 5 (3 yuvada), 6 (1 yuvada). Kuluçkalardan birkaçı yumurtaların nisan sonunda koyulduğunu gösterir. **EGE.** [@mcneile1950] 30 Mayıs 1951'de aynı yerde bu kez sadece içinde bir yumurta olan kuluçkası tamamlanmamış bir yuva bulmuştur. **MAR.** Meriç Deltası'nda 24 Haziran 1973'de yiyecek taşıyan bir erişkin gözlenmiştir. **İÇA.** Ereğli Sazlığı'nda 9 Mayıs 1985'te yuva malzemesi taşıyan bir çift, 11 Mayıs 1987'de içinde yaklaşık 3 günlük bir yavru ile biri yerde olmak üzere 4 yumurta olan bir yuva, 22-23 Haziran 1986'da ise 2 aile grubu kaydedilmiştir. Eber Gölü'nde 18 Nisan 1967'de yuva malzemesi taşıyan bir erkek, Sultansazlığı'nda, 1 Haziran 1999'da birkaç grup genç gözlenmiştir; Kulu Gölü'nde 8 Mayıs 2005'de sazlar içinde yapımı devam eden 3 yuva gözlenmiş, 14 Mayıs 2005'de bu yuvaların her birinde bir yumurta (tamamlanmamış kuluçka) kaydedilmiştir. Aynı yerde 8 Mayıs'ta içinde bir yumurta olan bir başka yuva, 7 Mayıs 2006'da yumurtaların yaklaşık 9 Nisan'da koyulduğunu gösterir biçimde hepsi yeni tüylenmiş yavrulardan oluşan üç aile grubu, 12 Mayıs 2006'da ise yeni ve boş, büyük olasılıkla ikinci kuluçka için yapılmış bir yuva kaydedilmiştir. Mogan Gölü'nde 15 Mayıs 2005'de içinde üç yumurta bulunan (tamamlanmamış kuluçka) bir yuva bulunmuştur. KAD. Kızılırmak Deltası'nda 24 Mayıs 1992'de yuva yapma davranışı gözlenmiş ve popülasyon büyüklüğü 100-150 çift olarak tahmin edilmiştir [@hustings1994]. **AKD.** Antakya bölgesinde 14 Mayıs 1953'de yuva yapma davranışı (Kumerloeve 1963a), Göksu Deltası'nda 21 Nisan 1996'da ilk yumurtanın yaklaşık 21 Mart'ta koyulduğunu gösterir şekilde yanında iki genç bulunan bir erişkin gözlenmiştir. Daha sonraki tarihlere ait kayıtlar büyük olasılıkla ikinci kuluçkaya aittir.

**Alttürler ve Sınıflandırma**

Batıda, Marmara ve Ege'deki popülasyonlar büyük olasılıkla nominat biarmicus, Hatay İlindekiler ise Amik Gölü'nde tanımlanmış olan ve buraya endemik kosswigi alttüründendir. Amik Gölü'nün kurutma işlemi 1970'lerde bitmiş olduğu için, bu popülasyonun ne durumda olduğu bilinmemekte, ancak Roselaar (1995) güney deltalarda gözlenen bireylerin bu form olduğunu tahmin etmektedir. Türün Göksu Deltası'nda ürediği kesinlik kazanmıştır (van den Berk ve Güder 1992). Yakın zamanda Suriye'de ürediği de keşfedilmiştir (Tavares vd. 2000, D. Murdoch ile sözlü iletişim 2003). Roselaar (1995), İç Anadolu ve Karadeniz'deki kuşları russicus olarak değerlendirmekte, Van Gölü çevresindekilerin de büyük olasılıkla yine aynı form olduğunu düşünmektedir. Azerbaycan'daki kuşlar iki farklı görüşe göre russicus (Stepanyan 1990) veya nominat biarmicus (Sluys 1983) olarak değerlendirilirken, Ermenistan'dakilerin russicus olduğu kabul edilmiştir (Adamian ve Klem 1999). Güney Kafkasya kuşları incelenememiştir. Sluys (1983) Trans Kafkasya kuşlarının Hollanda'da görülenlerle özdeş olduğunu iddia etse de, Trans Kafkasya kuşlarının biarmicus formuna ait olmaları pek mümkün görünmemektedir. Bunun gibi farklı görüşlerin ortaya çıkmasının nedeni, yayılış gösterdiği bölgenin her yerinden örnek toplanmamış olması ve zayıf klinal varyasyonlar içindeki bireysel farklılıkların oldukça fazla olmasıdır. Klinal varyasyon içinde güneyde ve batıda daha koyu ve canlı renkli, kuzeyde ve doğuda daha soluk renklidir. Türün yeni yerlere yayılmasını ve eskiden görüldüğü noktalara tekrar yerleşmesini kolaylaştıran kolonizasyon yeteneği de bu süreçte önemli bir rol oynamaktadır. Türkiye'ye ait yetersiz sayıda örnek incelediğimiz için bu konuda fazla yorum yapamasak da kosswigi kesinlikle ve russicus büyük olasılıkla geçerli değildir.

## İbibik Toygarı

*Alaemon alaudipes*, Greater Hoopoe-Lark

***Rastlantısal konuktur.***

2 Mayıs 1997'de Göksu Deltası'nda gözlenen ve çok iyi tanımlanan bir birey, Türkiye için tek kayıttır (Shelton 1997).

![](images/harita_Alaemon%20alaudipes.png)

**Üreme**

Türkiye'de yuvalamaz.

**Alttürler ve Sınıflandırma**

Muhtemelen nominattır.

## Çöl Toygarı

*Ammomanes deserti*, Desert Lark

***Lokal yayılış gösteren muhtemelen yerlidir.***

Murphy (1984) ile Martins ve Robson (1988) tarafından Haziran 1983'de Birecik'in kuzeyindeki bir yaylada keşfedilen 3 birey, Türkiye için ilk kayıt olarak belgelenmiştir. Daha sonraları birçok defa, aynı yerde, 15 bireye kadar kaydedilmiş ve ürediği kanıtlanmıştır (Martins 1989). 1989'dan bu yana, aynı yerin 15 km kuzeyinde, düzenli olarak beş bireyin gözlendiği, benzer özellikte, üremeye uygun en az bir yer daha bilinmektedir. Ekim ve şubat ayları arasında kaydedilmemesine rağmen yerli olduğu tahmin edilmektedir. Ayrıca, 6 Ağustos 1992'de Iğdır'ın 25 km batısında, Kars sınırları içinde bir bireyin görüldüğü iddia edilmektedir. Yakın zamanlarda, 2 Haziran 2001'de kesin olarak Birecik'ten uzakta, Nusaybin'in kuzeydoğusunda kaydedilmiştir (Kirwan vd. 2003).

![](images/harita_Ammomanes%20deserti.png)

**Üreme**

1984'den bu yana, Birecik'te, oyukların olduğu kurak ve büyük ölçüde çıplak taşlık bir yaylada ürediği birkaç defa teyit edilmiştir. Yuva ve yumurta sayısı Türkiye'de araştırılmamıştır, ancak diğer yerlerde alçak bir kayanın ya da bitki kümesinin gizlediği bir çukurda, yerde yuva yapar. Otlar ve diğer bitkilerle kâse şeklinde yaptığı yuvayı daha ince bitkisel malzeme ile kaplar ve açıkta kalan kısmın etrafını da siper olacak şekilde küçük taşlar ya da kuru toprak parçaları ile çevreler. Yumurta sayısı genellikle 3-5 olur. **GDA.** Birecik'te 31 Mayıs 1984'te 2 erişkinin yeni tüylenmiş 2 yavruyu beslerken gözlenmesi yumurtlamanın mayıs başlarında olduğuna işaret eder. 18 Haziran ve 17 Ağustos 1986'da her biri tek yavrulu erişkinler gözlenmiş, 10 Ağustos'ta ikisi genç olmak üzere 7 birey kaydedilmiştir. 6-7 Mayıs 1989'da gözlenen 4 erişkin ve 2 genç, yumurtlamanın 9 Nisan'dan daha geç olamayacağını göstermektedir. 28 Mayıs 1991'de tedirgin kuşlar gözlenmiştir. 14 Nisan 1996'da yuva yapımı kaydedilmiştir. Diğer yerlerde bazen yılda iki kez kuluçkaya yatar.

**Alttürler ve Sınıflandırma**

Muhtemelen Suriye'de görülen, ancak Türkiye'den hiçbir tahniti bulunmayan coxi alttürüdür.

## Küçük Çöl Toygarı

*Ammomanes cinctura*, Bar-tailed Lark

***Rastlantısal konuktur.***

Çöl toygarının altında bahsedildiği Güneydoğu Anadolu raporlarına ek olarak ki bunlara muhtemelen atıfta bulunulabilir, Göksu Deltası'ndan 3 yeni iddia vardır. 12 Mayıs 1987'deki gözlem çok iyi tanımlanmış (Kirwan ve Martins 2000a) ve Danimarka Nadir Tür Komitesi tarafından kabul edilmiştir (Andersen 1997 aracılığıyla K. Pedersen ile sözlü iletişim). 27 Nisan 2000'de (Birding World 13: 231, Kirwan vd. 2003) ve 21 Mayıs 2005'de Akgöl'ün kuzeyindeki kuru tarlalarda çok iyi bir şekilde gözlenmiş diğer 2 kuşla ilgili tanımlama yoktur.

![](images/harita_Ammomanes%20cinctura.png)

**Üreme**

Türkiye'de yuvalamaz.

**Alttürler ve Sınıflandırma**

Arenicolor alttürü olduğu tahmin edilmektedir. Tür adının doğru yazılışına edilmelidir (David ve Gosselin 2002b).

## Orman Toygarı

*Lullula arborea*, Woodlark

***Oldukça yaygın ve çok sayıda bulunan yerli ve yarı göçmendir.***

Üreme mevsiminde, genellikle 1100-2000 m arasındaki tepelik ya da dağlık alanlardaki bazen 3000 m'ye kadar yükseklikte ya da Trakya ve Karadeniz Bölgesi'nde deniz seviyesi kara alçakta, açık ormanlarda ya da çalılıklarda, tipik olarak ardıç ya da ibreli ormanlarda bulunur.

Sürücül olduğu sonbahar ve kış aylarında orta sayılarda yaygındır ve küçük sürüler oluşturur (nadir olarak birkaç yüze kadar, örneğin Ocak-Şubat 1972'de Büyük Menderes Deltası'nda; OST 1975). Çoğunlukla güney ve güneybatıda kışlar, ara sıra Batı ve Orta Anadolu'daki başka yerlerde de kaydedilmiştir. Sonbaharda göçle gelen bireyler olduğuna dair bazı kanıtlar vardır, örneğin 24 Eylül-25 Ekim 1966'da İstanbul Boğazı'nda güneydoğuya doğru 32 birey geçmiştir (Porter 1983). Bu mevsimde Karadeniz kıyısında düzenli olabilir.

![](images/harita_Lullula%20arborea.png)

**Üreme**

Hem ibreli hem de yaprak döken orman açıklıklarında, özellikle alçak ve seyrek vejetasyonlu açıklıklarda, izole ağaçlı fundalıklar, tek tük ağaçlı tarım alanları, seyrek çalılı yamaçlar, çalılık ve ağaçlık kumullar ve bazen de ağaçsız, alçak vejetasyonlu, çıplak yamaçlarda ürer. Çoğunlukla tepelik ve dağlık alanlarda olmakla birlikte alçak arazilerde ve deniz seviyesindeki düzlüklerde, örneğin Kocaçay Deltası'ndaki kumullarda (Ertan 1996), Güneydoğu ve Doğu Anadolu'da 3000 m'ye kadar ([@roselaar1995]), Uludağ'da, yarı açık ya da açık tarım alanlarında ve ağaç seviyesinin hemen üstündeki dağ eteklerinde ve seyrek ot kümelerinin olduğu küçük ağaçlı orman açıklıklarında (Jetz 1995) ve 2200 m'de Nemrut Dağı (Bitlis) kraterindeki izole alçak çalılarda kaydedilmiştir. Bir bitki kümesinin gizleyeceği şekilde yerde yuva yapar. Türkiye'de yuvası tanımlanmamıştır; başka yerlerde ot ve yosunlardan kâse şeklinde yaptığı yuvasını ince otlarla ve bazen de biraz kılla kaplar. Türkiye'de gözlenen yumurta sayısı 4 (1 yuvada). Başka yerlerdeki olağan yumurta sayısı 3-4 olur. **MAR.** 22 Nisan 1964'te Osmaneli yakınlarındaki bir yuvada yavrusunu besleyen bir dişi gözlenmiştir (Warncke 1964--65); 14 Nisan 1990'da Kocaçay Deltası'nda kumullarda bir yuva bulunmuştur (Ertan 1996), 18 Mayıs 1969'da Uludağ'da 1900 m'de yuva malzemesi taşıyan bir erişkin ve 25-26 Haziran 1973'de Kösedere yakınlarında tüylenmiş yavru gözlenmiştir. **EGE.** 22 Haziran 1966'da Menemen yakınlarındaki tepelerde, 9 bireylik olağandışı şekilde büyük ve muhtemelen birden fazla aileden oluşan bir aile grubu gözlenmiştir. 24 Nisan 2003'te Manisa ve Menemen arasında, bir erişkin ve üç tüylenmiş yavru (ortalama yavru sayısı) ürküp kaçmış ve iyi bir şekilde uçmuştur ki bu kayıt yumurtlamanın 20 Mart'tan daha geç olmadığını göstermektedir. **AKD.** 10 Temmuz 1967'de Mut'ta, iki genci besleyen iki erişkin kaydedilmiş ve Temmuz boyunca başka aile grupları da gözlenmiştir (Vielliard 1968); 18 Mayıs 1970'de Pozantı yakınlarında bir vadideki ardıç ormanında yavru besleyen erişkinler gözlenmiş ve 25 Nisan 1973'de Akseki'de dört yumurtalı bir yuva bulunmuştur. **GDA.** 4 Mayıs 1997'de Halfeti'de, yuvada yavru besleyen bir çift ve iki gençle birlikte bir erişkin gözlenmiştir. KAD. Abant Gölü'nde ürediği 5 Haziran 1996'da kanıtlanmıştır. Türkiye'de üreme yoğunluğuyla ilgili güvenilir veri yoktur, ancak R. F. Porter 4 Haziran 1969'da Yüksekova'daki arazide yedi tane öten erkek duymuştur. Erişkinler çoğunlukla mart-temmuz arasında öter ve yılda iki kez ürediğini gösteren hiçbir kayıt yoktur (diğer yerlerde olağandır).

**Alttürler ve Sınıflandırma**

Pallida ([@roselaar1995]) alttürü ülke genelinde görülür.

## Ak Kanatlı Toygar

*Alauda leucoptera*, White-winged Lark

***Rastlantısal konuktur.***

Hartert (1910/22), türün sonbahar ve kış aylarında Türkiye'de nadir olmadığını belirtir. San Stephano köyünde (Yeşilköy, İstanbul), 5-6 Ocak 1894'de bir erkek ve bir dişi ve 29 Şubat 1896'da ve 26 Aralık 1897'de Makriköy'de (Bakırköy, İstanbul) 2 erkek olmak üzere toplam 4 örnek toplayan Alléon (1880) da bu görüşü paylaşır (kayıt numaraları:1009--1012, Ulusal Doğa Tarihi Müzesi, Sofya). 1 Ocak 1868'de Robson tarafından Hasköy'de bulunan dişi örnek Tring Doğa Tarihi Müzesi'ndedir (İngiltere; kayıt numarası 81.5.1.2283). Sharpe (1890), Robson tarafından aynı gün, aynı yerden ikinci bir örneğin (erkek) alındığından bahsetmekte, ancak bu örneğin artık koleksiyonda yer almadığını belirtmektedir. Robson'un Canon Tristram'a gönderdiği bir diğer erkek örnek (Tring'deki kayıp örnek olmadığı açıktır) ise Liverpool Müzesi'ndedir (Merseyside Ulusal Müzeler ve Galerileri) ve etiketinde büyük olasılıkla 23 Ocak 1865'de İstanbul'dan toplandığı belirtilmektedir (kayıt numarası T17881). Tristram örneklerinin her zaman doğru olarak tekrar etiketlenmediğini de dikkate almak gerekir ve Tring koleksiyonundaki örneğin olası yok olma nedenleri de Knox ve Walter (1992) tarafından tartışılmaktadır. Şubat 1871'de türün sıradışı bir akını olmuştur ve Robson 17 Şubat'ta Hasköy'de bir erkek, 20 Şubat'ta Havanköy'de 2 dişi ve Pendik'te bir erkek, İzmit'te 20 Şubat'ta bir erkek ve 21 Şubat'ta iki erkek örnek elde etmiştir. Bu örneklerin tümü şimdi Manchester Müzesi'ndedir (BB0271--0277). Dresser (Avrupa Kuşlarının Tarihi adlı kitabında, 4. cilt, sayfa 374) yine 17 Şubat 1871'de Robson'un Hasköy'de topladığı ve görünüşe göre şimdi kayıp olan 2 erkek örnekten daha bahsetmektedir. Braun (1903) tarafından İstanbul yakınlarında kaydedilmiştir ve 2 örnek 14 Ekim 1914'de Küçükçekmece'de (İstanbul) vurulmuştur. Bu 2 örnek Robert Koleji'n koleksiyonunda saklanmıştır (Kumerloeve 1961) ancak 1996 başlarına kadar sadece bir erkek kalmıştır (Kirwan 1997a).

Sonradan hiçbiri belgelenmemiş dört iddia yayınlanmıştır: 18 Nisan 1965'de Gelibolu'da (Schweiger 1965), 1979 Eylül sonlarında Van'da en az 12 birey (van der Ven ve Gheyselinck 1980), 24 Eylül 1981'de Çaldıran'ın kuzeyinde üç birey (van der Ven ve Gheyselinck 1982) ve 20 Eylül 1986'da Arpaçay'ın kuzeyinde (Kars) (Mycock 1987).

![](images/harita_Alauda%20leucoptera.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Tarlakuşu

*Alauda arvensis*, Eurasian Skylark

***Oldukça yaygın ve çok sayıda bulunan yerli ve kış göçmenidir.***

İç ve Doğu Anadolu'da bol ve yaygın, diğer bölgelerde nispeten lokal ve düşük yoğunlukta ürer. 1000 m'den 3000 m'ye kadar, çok geniş bir yelpazedeki açık alanlarda ve ara sıra da üreme sezonunda daha düşük rakımlarda bulunur. Karadeniz'de, Kızılırmak Deltası'nda ürediği kaydedilmiştir. Geçit sırasında tüm ülkede, ilkbaharda marttan nisan ortasına kadar, sonbaharda ise eylül ortasından kasım başlarına kadar, yoğun olarak ekimin ikinci yarısında gözlenir. 5 Ekim ve 5 Kasım 1966 arasında İstanbul Boğazı'ndan 200 birey geçmiştir (en yüksek sayıda 25 Ekim'de). Batı ve Orta Anadolu'daki alçak alanlar ve kıyı bölgelerinde az ya da orta sayıda kışlar. İstisna olarak, 3 Ocak 1969'da Meriç Deltası'nda 5000-10.000 birey gözlenmiştir (OST 1972). İç Anadolu'da kışlayan sayılar hava koşullarının sertliğine göre değişiklik gösterir. Güneydoğu Anadolu'da da genellikle az sayıda kışlar.

![](images/harita_Alauda%20arvensis.png)

**Üreme**

Ağaçsız açık alanlar, tepelik otlaklar, çayırlar, bataklıklar ve göl kenarlarında yaşar; sürülmüş alanlar da dâhil tarlalarda da bulunur, bazen kayalık yamaçlarda ve Doğu Anadolu'da yüksek rakımlı çayırlarda da görülür. 2004 yılında, Bolluk Gölü'nde alçak bir adada bir çift üremiştir ve 17 Mayıs'ta üç yumurtalı bir yuva bulunmuştur. Yerde, bir bitki kümesinin gizlediği bir çukurda yuva yapar. Otlardan kâse şeklinde yaptığı yuvayı daha ince otlarla kaplar. Türkiye'de gözlenen yumurta sayısı 3 (1 yuvada), 4 (1 yuvada). **İÇA.** 13 Mayıs 1993'te Seyfe Gölü'nde dört yumurtalı bir yuva bulunmuştur. 24 Nisan 2004'te Hasan Dağ'da yuva yapımı gözlenmiştir. 14 Haziran 1977'de Kurbağa Gölü'nde bazıları yiyecek taşıyan ve uyarı sesi çıkaran, en az 25 öten erkek ve çift görülmüş ve 21 Haziran 1977'de Eşmekaya'da yumurtlamanın mayıs sonlarında olduğunu gösterecek şekilde tüylenmiş yavrusunu besleyen bir erişkin kaydedilmiştir (Schubert 1979). **MAR.** 5 Haziran 1966'da Manyas Gölü'nde yiyecek taşıyan bir erişkin gözlenmiştir. KAD. 8 Haziran 1992'de Kızılırmak Deltası'nda yiyecek taşıyan erişkinler görülmüştür [@hustings1994]; 9 Haziran 1977'de Ilgaz yakınlarında ve 29 Haziran 1977'de Gerede yakınlarında kaydedilmiştir (Schubert 1979). **AKD.** 7 Mayıs 1967'de Sultandağları'nda yiyecek taşıyan bir erişkin gözlenmiştir. **DOA.** 23 Haziran 1968'de Erçek Gölü'nde 3 yuva bulunmuştur, ancak ayrıntılı bilgi yoktur (Kasparek ve van der Ven 1983). Diğer yerlerde olduğu gibi Türkiye'de de muhtemelen iki kez kuluçkaya yatar, ancak kesin sonuçlara varmak için eldeki veriler çok azdır.

**Alttürler ve Sınıflandırma**

Ülkede armenica (Doğu Anadolu'nun uç kesimleri) Ağrı, Erzurum ve Kars'tan örneklerle, tüy örtüsünün renkleri ve gaga büyüklüğü açısından en çok cantarella'ya (Kafkaslar ve doğu Avrupa'da bulunur) benzer, ama daha uzun kanatlıdır. Diğer bölgelerdeki alttürlerin durumu net değildir. Roselaar tarafından incelenen İç Anadolu'dan bir örnek armenica ve cantarella arasındadır, ancak tüy örtüsü açısından cantarella'ya daha yakındır. Her ne kadar, Bulgaristan ve Yunanistan'da görülen cantarella'nın batı bölgelerinin büyük kısmında üremesi beklense de Marmara, Ege, Akdeniz ve Karadeniz ile Güneydoğu Anadolu'nun büyük bölümünde görülen alttürler belirsizdir. Öte yandan, kışın hem arvensis (Orta ve Kuzey Avrupa'dan) hem de dulcivox (Volga bozkırları ve Kazakistan'dan) görülmesi beklenebilecek alttürlerdir ([@roselaar1995]).

## Tepeli Toygar

*Galerida cristata*, Crested Lark

***Yaygın ve çok sayıda bulunan yerlidir.***

Örneğin, 1992 ilkbaharında Kızılırmak Deltası'nda ülkemizde az sayıda gerçekleştirilen üreyen kuş araştırmasında 500-1000 çift hesaplanmıştır. Öte yandan, Doğu Karadeniz Bölgesi'nde ya nadirdir ya da bulunmaz. Doğu Anadolu'nun uç kesimlerinde seyrek yayılışlıdır. Alçak ve orta rakımlarda (2000 m'ye kadar) çok çeşitli habitatlarda görülür. Sonbaharda ve kışın diğer toygarlardan daha az sürücüldür.

![](images/harita_Galerida%20cristata.png)

**Üreme**

Kurak çayırlar, çorak tarlalar, kumullar, daha kurak ve tuzcul bataklıklar, kıraç yamaçlar ve bozkırlar olmak üzere genellikle seyrek ve alçak bitkilerin olduğu açık alanlarda ürer. Ayrıca, çıplak arazilerdeki seyrek çalıların içinde, yol kenarlarında ve tarlaların yanındaki çöplüklerde de yuvalanır. 22 Nisan 2004'de Tuz Gölü'nde kıyıdan 10 km mesafedeki alçak bir adada üreme alanı tutmuş bir çift kaydedilmiştir. Yerde, genellikle kendilerinin kazdığı bir çukurda, kuru otlar ve diğer bitkisel malzemeyle yaptığı yuvayı ince otlar ve kıllarla kaplar. Türkiye'de gözlenen yumurta sayısı 3 (7 yuvada), 4 (10 yuvada), 5 (11 yuvada), 6 (1 yuvada); 1-2 yumurtalı yuvaların tamamlanmamış olduğu düşünülür. Yavru: 3 (2 yuvada), 4 (5 yuvada). Diğer yerlerde olduğu gibi Türkiye'de de iki kez kuluçkaya yattığı düşünülmektedir çünkü yuvalarda hem nisan sonunda hem de haziran sonunda yumurta görülmüştür. Ayrıca, temmuza kadar yuvalarda yavru vardır. En erken yumurtalı yuva kayıtları şunlardır: **AKD.** 23 Mart 1987'de Çukurova'da dört yumurtalı bir yuva (van der Have vd. 1988). **EGE.** 22-24 Nisan 2002'de Altınkum'da (Aydın) iki ila altı yumurtalı 4 yuva, 5 Mayıs 1992'de (23 Nisan'da yumurtlama olduğunu gösterir). **GDA.** Birecik'te üç yavrulu bir yuva. **İÇA.** 10 Nisan 1970'de Karapınar'da bir yumurtalı yumurtaları henüz tamamlanmamış bir yuva ([@mcneile1950]). **MAR.** 20 Nisan 1964'te Bulgaristan sınırında 4 yumurtalı bir yuva (Warncke 1964--65). KAD. Mayıs sonunda Kızılırmak Deltası'nda yumurtlamanın mayıs başında olduğunu gösterecek şekilde yavrulu bir yuva [@hustings1994] bulunmuştur.

**Alttürler ve Sınıflandırma**

Roselaar (1995) ve kısmen Watson'ı (1962c) takip ederek burada karmaşık bir durumla karşı karşıya olduğumuzu söyleyebiliriz. Gürcistan sınırından batıda İstanbul Boğazı'na kadar Türkiye'nin kuzeyinde caucasica, Orta Anadolu'da batıda Kütahya ve Elmalı'ya, doğuda Van Gölü ve İran sınırına kadar endemik subtaurica, Kuzey Anadolu Dağları ve Toroslar'da ankarae, güneyde Ceylanpınar çevresinde (ki yanlışlıkla Adana civarında da olduğu iddia edilmiştir; Bird 1937) zion ve Batı Anadolu, Trakya'da ve Manyas Gölü'nden güneyde ve batıda Muğla'ya ve Akdeniz kıyısı boyunca doğuda Çukurova Deltası ve Toroslar'a komşu bölgelerde meridionalis. Güneydoğu Anadolu'da, Gaziantep, Birecik, Urfa ve Elazığ çevresindeki kuşların karakterleri zion ve subtaurica arasında yer aldıklarını gösterir ki bu kuşlar weigoldi olarak adlandırılmıştır. Hatay'a bitişik yerlerden ve kuzeyde Haruniye ve Osmaniye'den alınan örnekler incelendiğinde meridionalis ve cinnamomina (yayılışı Lübnan kıyıları ve kuzeybatı İsrail'le sınırlıdır) ya da meridionalis ve zion ([@roselaar1995]) arasında yer aldıkları düşünülür.

Doğu Akdeniz'deki coğrafi varyasyonla ilgili olarak önceki yorumcuların da kabul ettiği gibi, toprak tipi ve dolayısıyla iklim, yıpranma ve ağarma, bireysel farklılıklar ve hatta olası başka etkenlere göre oluşan mikro ölçekli varyasyonlar nedeniyle genel bir kural bulmak son derece zordur. Roselaar (1995), bölgesel varyasyonların yol açtığı tüm değişimleri dikkate almak isteyen birisinin yüzlerce alttürü adlandırması gerekeceğini belirtmiştir. Bu türdeki çeşitlilik, özellikle alt ve üst kısımların zemin renginde, genel boyutlarda, gaga şeklinde, sırttaki beneklenmenin miktarında ve göğüsteki çizgilenmenin özellikleri ile büyüklüğündedir. Her ne kadar Watson (1962c) ve Roselaar (1995) tarafından ortaya atılan tür içi çeşitlilikle ilgili tanımları ve haritaları büyük ölçüde kabul etsek de bu kadar muğlak ve son derece küçük varyasyonları tanımanın hala önerilebiliyor olmasının anlamlı ve önemli evrimsel süreçleri anlamak açısından gerekliliği konusunda ciddi şüphelerimiz var. Ayrıca, Doğu Akdeniz'deki kuşların vokalizasyon ve DNA analizleri de bu görüşün tekrar değerlendirilmesi açısından sürprizler yaratmaz. Avrupa, Batı Asya, Kuzeydoğu Afrika ve Kuzeybatı Fas'taki kuşların tek bir monofiletik klad, cristata olarak kabul edildiğini doğrulamak için Guillaumet vd.ye (2006) bakınız.

## Kulaklı Toygar

*Eremophila alpestris*, Horned Lark

***Nispeten yaygı ve çok sayıda bulunan ve irtifa göçmenidir.***

Akdeniz ve İç Anadolu'da 700 m'nin üzerinde, Toroslar'da 1500-3150 m'de ve Doğu Anadolu'da 1000-4500 m'deki kayalık ve otlak yamaçlarda yaygın ve bol olarak görülür. Yerli olsa da özellikle Doğu Anadolu'da irtifa göçmenidir. Üreme döneminde genellikle orta ve yüksek rakımlar arasında, bulunur. Ege'de sadece Bozdağ'da (İzmir), Marmara'da sadece Uludağ'da ürer. İç Anadolu'da belirgin bir şekilde daha yaygın olduğu kış aylarında daha alçak yerlere iner, bu mevsimde sıklıkla ekilmiş bozkır alanlarını da kullanır. Sonbahar sonlarında ve kışın birkaç bine bile ulaşabilen büyük sürüler oluşturur. Normal koşullarda yüksekte kışlayabilir, Ocak 1995'te Toroslar'ın güneyinde kar çizgisi üzerinde 2100 m'de kaydedilmiştir (Uhlig ve Uhlig 1999b). Kış ortasındaki soğuk hava hareketleri sonrasında Karadeniz Bölgesi'nde de kaydedilmiştir (Ogilvie 1954). Marmara gölleri gibi üreme bölgesinden uzakta gözlenebilir, Kilyos'tan (İstanbul) birkaç kaydı vardır (Braun 1901).

![](images/harita_Eremophila%20alpestris.png)

**Üreme**

Kayalık ya da otla kaplı çıplak yamaçlarda, çoğunlukla sadece seyrek otların olduğu çıplak taşlık alanlarda, genellikle 2000 m'nin üzerinde, ağaç seviyesinin üzerinde alpin bitki örtüsünde, ayrıca seyrek bitkilerin olduğu çok taşlı, çöl habitatlarında ve Kurşunlu'da (Karadeniz Bölgesi), sadece 1100 m'de terk edilmiş kayalık alanlarda ürer (Schubert 1979). Genellikle bodur bir çalı, ot kümesi ya da alçak bir kaya tarafından gizlenen bir çukurda veya yerde yuva yapar. Kuru otlardan ve bitki saplarından yaptığı yuvasını kıl ve ince otlarla kaplar. Türkiye'de gözlenen yumurta sayısı 2 (2 yuvada), 3 (5 yuvada), 4 (3 yuvada), 5 (1 yuvada). Yavru sayısı (yuvada): 2 (2 yuvada), 3 (3 yuvada), 4 (2 yuvada). **AKD.** 15 Mayıs 1970'de Aladağ'da tüylenmiş bir yavru kaydedilmiş, bu kayıt yumurtlamanın nisan ortasında olduğuna işaret etmektedir. 9 Mayıs 1951'de Karanfil Dağ'da yuva yapımı gözlenmiş (Hollom 1955), 4 Mayıs 1989'da Demirkazık'ta dört yumurtalı bir yuva bulunmuştur. Daha geç tarihli kayıtlar ise şöyledir: 7 Haziran 1998'de üç yumurtalı, 12 Haziran 1993'te bir yumurtalı yumurtaları tamamlanmamış bir yuva, 19 Haziran 1990'da dört yumurtalı yuvalar bulunmuş ve 18 Temmuz 1986'da bir genç ile 10 Ağustos 1988'de iki aile gözlenmiştir. **İÇA.** 24 Nisan 2004'te Hasan Dağ'da iki yumurtalı bir yuva bulunmuştur. Aynı yerde 25 Mayıs 1992'de içinde üç yumurta ve yeni yumurtadan çıkmış 4 Haziran'da tüylenmiş bir yavru olan bir yuva bulunmuştur. 4 Haziran 1992'de bu yuvanın yakınındaki başka bir çift ise yeni tüylenmiş yavrularını beslerken gözlenmiş, yumurtlamanın 7 Mayıs civarında olduğunu göstermektedir. 23 Mayıs 1970'de Niğde yakınlarında gözlenen tüylenmiş yavru yumurtlamanın nisan sonlarında olduğunu göstermektedir. 10 Haziran 1971'de Erciyes Dağı'nda üç yavrulu bir yuva bulunmuş, 19 Haziran 1996'da Karadağ'da tüylenmiş bir yavru görülmüştür; 17 Haziran 1977'de Göreme ve Yeşilhisar arasında yavrularını besleyen 12 çift, 16 Haziran 1977'de Erciyes Dağı'nda 3 çift kaydedilmiştir (Schubert 1979). KAD. 23 Nisan 1966'da Abant yakınlarında bir yuva (detay yoktur) bulunmuştur. Schubert (1979) Haziran 1977'de Kurşunlu'da birkaç yuva bulmuştur: 9 Haziran'da, altı günlük üç yavrulu bir yuva, 10 Haziran'da tüylenmiş iki yavrulu bir yuva, bir yumurtalı yumurtaları tamamlanmamış iki yuva, 11 Haziran'da üç yumurtalı bir yuva bulmuş, aynı gün yuva yapımı ve tüylenmiş yavruları olan bir çift gözlemiştir. Schubert, ayrıca Gerede yakınlarında ilk yumurtanın 30 Haziran 1977'de yumurtladığı bir yuva daha bulmuştur. Sivrikaya'nın 2800 m'nin üzerinde, kayalık ve otluk yamaçlarda karla örtülü alanlar arasında yuvalayan birkaç çift kaydedilmiştir. 13-14 Haziran 2004'te her biri üç yumurtalı üç yuva ve iki yumurtalı bir yuva bulunmuştur; yuvaların ikisi birbirinden sadece 50 m mesafededir. 27 Temmuz 1986'da Sivrikaya'da gençlerini besleyen iki erişkin ve 15 Haziran 1975'te Kopdağı Geçidi'nde tüylenmiş yavrularını besleyen bir çift gözlenmiştir. **MAR.** Uludağ'da 29 Mayıs 1988'de yiyecek taşıyan bir erişkin, 20 Haziran 1959'da içinde dört kırık yumurta olan bir yuva ve 1 Temmuz 1981'de dört yavrulu bir çift kaydedilmiştir. **DOA.** 31 Mayıs-4 Haziran 1969'da Görentaş'ın batısında Cilo Dağları'nda 2100-3200 m'de bazıları yiyecek taşıyan en az 50 çift, ayrıca 31 Mayıs'ta tüylenmiş bir yavru gözlenmiştir. 3 Haziran 1984'te Başkale'de beş yumurtalı bir yuva, 7 Haziran 2001'de Balık Gölü yakınlarında içinde 4 günlük 4 yavru olan bir yuva ve 27 Haziran 2004'te Doğubeyazıt yakınlarında içinde üç tüylenmiş yavru olan bir yuva bulunmuştur. 8-16 Haziran'da Nemrut Dağı'nda beş defa kaydedilen tüylenmiş yavrular yumurtlamanın mayıs ortasında olduğunu göstermektedir. 7 Mayıs 2004'te Erçek Gölü'nde kaydedilen yeni tüylenmiş yavru yumurtlamanın 10 Nisan civarında olduğuna işaret etmektedir. Üreme tarihlerinin geniş bir aralığa yayılmış olması diğer yerlerde olduğu gibi Türkiye'de de yılda iki kez kuluçkaya yattığını gösterir.

**Alttürler ve Sınıflandırma**

Kumerloevei Türkiye'nin batısı ve ortasına endemiktir; penicillata'nın (Doğu Anadolu) yanaklarındaki siyahlık göğüsteki siyahlıkla birleşir ([@roselaar1995]). Kumerloevei Roselaar tarafından yeni tanımlanmış bir alttürdür ve Uludağ'da, Toroslar'daki birkaç mahalde ve Elmadağ'da (Ankara, İç Anadolu) bulunur. Tip örneği, 1876'da Danford tarafından Çamardı yakınlarında Bereketli'den (Niğde, Akdeniz) alınmıştır. Önceden, İç Anadolu'daki kuşlar, Kumerloeve (1961) tarafından balcanica olarak tayin edilmiştir. Bize göre, kumerloevei kolaylıkla penicillata'nın sinonimi sayılabilirdi ama ne yazık ki balcanica'nın birçok örneğini inceleyemedik ve bu formla ilgili hiç arazi deneyimimiz yok. Tanı özellikleri yetersiz bir şekilde belirtilmiştir ve kesinlikle varyasyona açıktır (Kirwan 2006) ve dahası penicillata ile örtüşmesinin derecesi ve Roselaar (1995) tarafından aşırı incelikle açıklanan üst kısımların rengi ve deseni ile ilgili farklar kumerloeve'nin isim olarak tanınmasını güçlendirir. Türün Palearktik yayılışı boyunca örnekleri detaylı incelememiş olmamıza rağmen, arazi ve müze çalışmalarına göre en azından birkaç karakterde, örneğin yüzdeki desen ve renklenmede, klinal varyasyon gösterir.

## Bozkır Toygarı

*Calandrella brachydactyla*, Greater Short-toed Lark

***Yaygın ve çok sayıda bulunan yaz göçmeni ve geçit türüdür.***

Marmara, Ege, Akdeniz, İç Anadolu, Güneydoğu Anadolu ve Doğu Anadolu'daki bozkır ve yarı bozkırlar dâhil kuru ve çıplak tarım alanlarında ürer. İç ve Güneydoğu Anadolu'da en boldur. Düzensiz olarak üremiş olduğu halde Karadeniz Bölgesi'nde büyük ölçüde yoktur. Nisanın ikinci yarısında başlayarak, deniz seviyesinden en az 2000 m'ye kadar ürer.

Geçişte boldur, Karadeniz Bölgesi'nde bile düzenli görülür, lokal olarak yüksek sayılarda kaydedilir. Örneğin, Eylül 1968 başında Tuz Gölü'nde güneye doğru hareket eden yaklaşık 10.000 birey sayılmıştır (OST 1972). Birkaç yüzü bulan sürüler Karadeniz Bölgesi de dâhil ülke genelinde düzenli olarak görülür. Güney kıyılarına ve batıya mart ortasında, orta, doğu ve kuzey bölgelere mart sonu ile nisan başında ulaşır, kuzeyde en azından mayıs başına kadar devam eder. Dönüş ağustos ortasında başlar ve çoğunluğu ekimin ortasında gitmiş olur, en geç kasımda Akdeniz kıyılarından ayrılır.

![](images/harita_Calandrella%20brachydactyla.png)

**Üreme**

Kuru, çıplak bozkırlarda, ekili alanlarda, tarla sınırlarında ve kıyısal tuzcul bataklıklarda ürer. Yerdeki bir çukurda, kuru otlardan ve köklerden derin bir kâse şeklinde yaptığı yuvasını hav tüyleri, kıl ve yünle kaplar. Yuva genellikle alçak bir çalı tarafından korunur ya da bir kayanın yanındadır. Özellikle İç Anadolu (Tuz Gölü), Akdeniz (Çukurova) ve Ege'nin bazı yerlerindeki uygun habitatlarda birkaç çift gevşek birlikler halinde ürer. Türkiye'de gözlenen yumurta sayısı 3 (10 yuvada), 4 (6 yuvada). Ege, İç Anadolu ve Akdeniz'deki yumurtalı yuvaların çoğu nisan sonu ve mayıs boyunca kaydedilmiştir ve en erken yuvada yavru gözlemi 20 Mayıs 1970'dedir. **EGE.** En erken üreme kaydı Bafa Gölü'nde 19 Mayıs 1970 görülen tüylenmiş yavruları olan 4 çifttir ve bu gözlem yumurtlamanın 22 Nisan'da başladığını göstermektedir. **İÇA.** En geç yumurtalı yuva kaydı 19 Haziran 1973'te ve yeni yumurtadan çıkmış yavru kaydı ise 25 Haziran 1992'dedir. Bu kayıtlar büyük olasılıkla ikinci üreme denemesidir. **MAR.** Yiyecek taşıyan bir erişkin, 24 Haziran 1973'te Kavak'ta ve tüylenmiş bir yavru 2 Haziran 1967'de Uluabat Gölü'nde gözlenmiştir. **GDA.** Üç yumurtalı bir yuva 6 Mayıs 1970'de Akçakale'de, yuvada tam olarak gelişmiş yavrular 4 Haziran 1993'de Birecik'te ve tüylenmiş bir genç Nemrut Dağı'nda 16 Haziran 1996'da kaydedilmiştir.

**Alttürler ve Sınıflandırma**

Popülasyonlar birkaç ırkın özelliklerini gösterdiğinden ya da değişken olduğundan birçok yerde alttürler belirsizdir. Roselaar'a dayanarak (1995) şu alttürlerden bahsedilebilir: nominat brachydactyla (Trakya ve belki kıyı Ege, gerçi ilkbaharda kıyı Ege'de incelenen örneklerin hepsi longipennis olarak tanımlanmıştır), artemisiana (Türkiye'nin doğusundan İç Anadolu'da Eskişehir'e kadar ve Akdeniz'de Burdur), woltersi (Amik gölü çevresinde bölgeye endemik) ve hermonensis (orta ve doğu Suriye ile sınır, örneğin Ceypanpınar ve Urfa çevresinde). Birecik ve Gaziantep'tekiler açık bir şekilde hermonensis ve woltersi arasındayken Akdeniz'de, Silifke'den doğuda Kahramanmaraş'a, Toroslar'ın uzantısı olan tepelerden kuzeyde Kayseri'ye kadar olanlar ve Beyşehir yakınındakiler artemisiana'ya en yakın olup üst kısımları daha koyu tarçın rengi ve gagaları daha kısadır. Güneydoğu Anadolu'da, Diyarbakır ve Siirt'ten batıda Siverek'e kadar olan örnekler hermonensis veya woltersi ile artemisiana arasındadır. Daha fazla örneği ve daha geniş kapsamda tanımlı tüy örtüsünü incelemiş olmasına rağmen Roselaar'ın (1995) kabul ettiği coğrafi varyasyon düzeyi bize desteklenebilir gelmemektedir. Yukarıda bahsedilen bazı formları (örneğin woltersi) temsil eden materyallere ulaşamadık. Sonuç olarak, Roselaar'ın da kabul ettiği gibi bu kadar küçük varyasyonları tanımak için gayret etmenin değmeyeceğini düşünür, bu türle birlikte, bir sonraki türün ve Asya çorak toygarının (C. cheleensis) taksonomik açıdan tekrar değerlendirilmelerini öneriyoruz.

## Küçük Boğmaklı Toygar

*Melanocorypha bimaculata*, Bimaculated Lark

***Nispeten yaygın ve yer yer çok sayıda bulunan yaz göçmenidir.***

Karadeniz Bölgesi'ndeki uygun üreme alanlarında da birkaç defa kaydedilmiştir. Orta ve yüksek rakımlarda, özellikle taşlık yamaçlarda, bozkır ve yarı bozkırda, ayrıca ekili tarlalarda yuva yapar. Güneydoğu Anadolu'da üreme döneminde mayıs ortasından sonra genellikle 1500 m ile 3000 m arasında, nadiren 400 m'nin altında bulunur. Boğmaklı toygar (M. calandra) ile bir arada bulunduğu yerlerde yuvasını genellikle biraz daha farklı çoğunlukla daha yüksek bir yere yapar. İlkbahar gelişlerinde öncüler 14 Mart'tan itibaren, gerçek anlamda nisan ortasında başlar ve geçiş mayıs ortasına kadar devam eder. Sonbaharda ise ağustos başlarında göçe başlarlar ve ekim ayının ortasından çoğu gitmiş olur, kasımın üçüncü haftası gözlenmiştir. Sonbahar göç döneminde 250 bireye kadar olan sürüler boldur; Eylül 1974'te, Hotamış'ta (Konya), istisna olarak 2800 bireylik bir sürü kaydedilmiştir (OST 1978). Bu dönemde Batı Akdeniz'de gözlenebilir.

![](images/harita_Melanocorypha%20bimaculata.png)

**Üreme**

Çıplak, taşlık ve seyrek bitkili araziler, taşlık, kurak tepeler ve kabaca sürülmüş arazilerde ürer. Yerdeki bir çukurda yuva yapar. Otla ve bitkisel malzemeyle kaplı olan yuva açıktadır ya da kısmen bir taş veya bitki kümesi tarafından kısmen korunur. **İÇA.** 24 Nisan 2004'de Hasan Dağ'da kur davranışları ve eşlerin birbirini beslemesi gözlenmiştir; mayıs sonlarında üç, 10 Haziran'da da bir yuva yapımı kaydı vardır; mayıs sonu ile haziran arasında yumurtalı 6 yuva bulunmuştur (en erken yumurtlama 26 Mayıs'tadır)(Ramsay 1917); 5 Temmuz 1970'de Ankara yakınlarında bulunan 4 yumurtalı bir yuva ikinci kuluçkadan çok ikinci denemeye benzemektedir. 18 Haziran 1992'de Hasan Dağ'daki bir yuvada bulunan yaklaşık 2 günlük bir yavru, ilk yumurtlamanın 1 Haziran'da olduğunu göstermektedir; Karapınar yakınlarında, 9 Mayıs 2006'da 4 yumurtalı bir yuva ve 8 Haziran 2006'da yaklaşık 3 günlük 4 yavru bulunmuştur. Yeni tüylenmiş yavrular en çok haziran sonunda görülür, ancak 21 Mayıs 1998'de yumurtlamanın nisan sonunda olduğunu gösteren erken bir kayıt da vardır. **GDA.**, 28 Haziran 1968'de Işıklı'da yiyecek taşıyan bir erişkin gözlenmiştir. **DOA.** 14 Haziran 1968'de Erçek Gölü'nde, 4 yumurtalı 2 yuva bulunmuştur (Kasparek ve van der Ven 1983).

**Alttürler ve Sınıflandırma**

Güney, Orta ve Doğu Anadolu, örneğin Toros Dağları, İç Anadolu ve Birecik ile Ceylanpınar çevresinde rufescens alttürü vardır. Ancak birçok popülasyon nominat bimaculata alttüründen ayırt edilemez ya da iki alttür arasında yer alır. Iğdır ve Kars çevresi gibi Kuzeydoğu Anadolu'nun uç kesimlerindeki kuşlar açık şekilde bimaculata ile aynıdır, ancak Van ve Erçek çevresindeki popülasyonlar tam olarak aradadır ([@roselaar1995]). Diğer toygarların çoğunda olduğu gibi lokal toprak koşulları tür içindeki mikro ölçekte coğrafi varyasyonu çok daha fazla etkileyebilir. Örneğin, Gaziantep çevresinden bulunan örnekler, çok yıpranmış durumdaki tüy örtülerine rağmen bariz pembeye kaçan alt tarafları nedeniyle Tring Doğa Tarihi Müzesi'ndeki (İngiltere) örnekler arasında hemen farkedilmektedir. Nominat bimaculata ve rufescens arasındaki diğer farklar yukarıda da kanıtı olduğu gibi bireysel farklılıklar, belirgin olarak arada kalanlar, yıpranma ve solma gibi nedenlere bağlıdır. Sonuç olarak, bu varyasyonların adlandırılmasının, bu toygar türlerinin sistematiklerini anlamada gerçekten bir önemi olup olmadığı şüphelidir. Doğrusu, Alström (del Hoyo vd. 2004'de) gibi M. bimaculata'yı monotipik olarak değerlendirmektedir.

## Boğmaklı Toygar

*Melanocorypha calandra*, Calandra Lark

***Yaygın ve çok çok sayıda bulunan yerli ve yarı göçmendir.***

Genellikle, deniz seviyesinden 1800 m'ye kadar alçak arazilerde bulunur. Doğu Anadolu'da bazen daha yükseklerde de görülür, ancak çoğunlukla 2000 m'nin üzerinde küçük boğmaklı toygar (M. bimaculata) ile yer değiştirir. Ekili bozkır alanların en karakteristik üreyen türlerinden biridir.

Kışın zaman zaman binleri bulan sürüler oluşturur. Örneğin, 8 Ocak 1969'da Merzifon'da 2000 birey (OST 1972), 1 Aralık 2001'de Kulu Gölü'nde 5000 birey (Kuşçu Bülteni 10: 7) sayılmıştır. Sonbahar sonlarında (ekim ortasından kasım ortasına kadar) daha güneydeki kışlama alanlarına ve mart ortasından nisan sonuna kadar da daha kuzeydeki üreme alanlarına Türkiye üzerinden göç ettiğine dair bazı kayıtlar vardır, örneğin 17 Mart-25 Nisan 1962 tarihleri arasında Kızılırmak Deltası'nda görülmüştür.

![](images/harita_Melanocorypha%20calandra.png)

**Üreme**

Kurak, çıplak arazilerde, düz ya da engebeli bozkırlarda, ot kümelerinin bulunduğu çayırlarda ve mısır tarlaları başta olmak üzere ekili arazilerde ürer. Yerdeki bir çukurda yuva yapar. Yuvası kuru otlardan ve diğer bitkisel malzemeler, kökler ve kıllardan yapılmış derin bir kâse şeklindedir. Türkiye'de gözlenen yumurta sayısı 3 (1 yuvada), 4 (4 yuvada), 5 (1 yuvada), 6 (1 yuvada). Yavru sayısıyla ilgili ayrıntılar aşağıdadır. **GDA.** 6 Mayıs 1970'de Akçakale'de (Şanlıurfa) gözlenen tüylenmiş bir yavru yumurtlamanın nisan başlarında olduğunu göstermektedir. **EGE.** 11 Mayıs 1899'da Acıgöl'deki (Denizli) bir yuvada 4 yumurta bulunmuştur [@selous1900]. 12 Mayıs 1950'de Manisa yakınlarında 4 yumurtalı yumurtaların tamamlanmadığı bir yuva ile içinde 2 büyük yavru ve 4 döllenmemiş yumurta olan bir yuva bulunmuştur ([@mcneile1950]). İkinci yuva yumurtlamanın nisan ortalarında olduğunu göstermektedir. **MAR.** 22 Mayıs 1966'da Uluabat Gölü yakınlarında yiyecek taşıyan bir erişkin gözlenmiştir. **İÇA.** Tuz Gölü'nde 26 Mayıs 1974'de 5 yumurtalı bir yuva bulunmuş ve 25 Haziran 1977'de yeni tüylenmiş bir yavru fotoğraflanmıştır (Pforr ve Limbrunner 1982) ki bu kayıt yumurtlamanın Mayıs sonlarında olduğuna işaret etmektedir; 13 Mayıs 1967'de Mogan Gölü'nde 4 yumurtalı bir yuva; 15 Mayıs 2004'te Bolluk Gölü'nde 3 yumurtalı bir yuva ve yumurtlamanın Nisan sonlarında olduğunu gösterecek şekilde, içinde yumurtadan yeni çıkmış 3 yavru ve bir de yumurta olan başka bir yuva bulunmuştur; Çöl Gölü'nde, 17 Temmuz 1986'da birçok genç birey gözlenmiştir. **DOA.** Sodalı Göl'de, 5 Haziran 2001'de yiyecek taşıyan birkaç erişkin birey gözlenmiştir; aralarından birinin birkaç değişik yere yiyecek taşıması kesinlikle yeni tüylenmiş (ve yuvadan ayrılmış) bir yavrusu olduğunu göstermiş, bu davranış, yumurtlamanın mayıs başlarında olduğuna işaret etmektedir. Diğer yerlerde olduğu gibi Türkiye'de de büyük olasılıkla iki kez kuluçkaya yatmaktadır, ancak kesin sonuçlara varmak için eldeki veriler yetersizdir.

**Alttürler ve Sınıflandırma**

Roselaar (Cramp 1988'de) ve Roselaar (1995) tarafından belirtildiği gibi türün durumu karışıktır ve tür küçük ölçekli varyasyon gösterir. Nominat calandra alttürü Güneydoğu Anadolu'nun bazı kısımları dışında tüm Türkiye'de, hebraica alttürü Birecik ve Hatay'ın büyük bölümünde bulunur. Oysa Birecik'teki bazı örnekler calandra etkisi göstermektedir. Ve gaza alttürü de Ceylanpınar'da görülür. Bu alttürünün ismini Roselaar (1995) yanlışlıkla gazae olarak yazılmıştır ve bu alttür Cramp (1988) tarafından kabul edilmemiştir, ancak bulan kişi olan Meinertzhagen ise küçük boğmaklı toygar (M. bimaculata) için yeni bir alttür olduğunu düşünmüştür (Bull. Brit. Orn. Club 39: 84--85). Bu örnek de konunun ne kadar karmaşık olduğunu bir kez daha göstermektedir. Güneydoğu Anadolu'nun diğer yerlerinde hangi alttürlerin olduğu da belli değildir. Hollomi alttürü Erzurum, Van ve Yüksekova'dan 9 örnekle bilinmektedir ve Kumerloeve (1969a) tarafından tanımlanmıştır. Roselaar (1995) ise farklı bir takson olarak tanınmasını gerektirecek kadar yeterli fark olmadığını belirterek calandra alttürünün bir sinonimi olarak değerlendirmiştir. Roselaar (1995), Irak, Ürdün ve İsrail'de kışlayan ve daha soluk ve gri görünen psammochroa alttürünün kışın Türkiye'de de görülebileceğini tahmin etmektedir.

Yerel ölçekte toprak ve iklim koşulları bu grubun görünüşünü açıkça etkiler. Ayrıca, bireysel farklılıklar da nispeten belirgindir ve çoğu bireyin calandra, hebraica ya da gaza formunda tanımlanması kolaylıkla uygulanabilir. Diğer yandan gaza alttürünün tanınmasının hebraica kadar geçerli olduğu konusunda Roselaar (1995) ile aynı fikirdeyiz. Biz, Kumerloeve'nin (1970c) Ceylanpınar'dan 5 örneği temel alarak tanımladığı dathei alttürü ile ilgili hiç örnek görmedik ki Roselaar (1995) bunu da gaza alttürünün sinonimi olarak değerlendirmektedir. Calandra, hebraica, gaza ve büyük olasılıkla psammochroa arasındaki klinal varyasyon olduğu düşünülür ve belki de burada kabul edilen referanslar çerçevesinde son iki form geçersiz kalmaktadır. Öte yandan, biz yine de Roselaar (1995) tarafından kabul edilen dört formun da genel olarak tanımlanabilir olduğunu düşünüyoruz.

## Kara Toygar

*Melanocorypha yeltoniensis*, Black Lark

***Rastlantısal konuktur.***

Kasparek'in (1990a) belirttiğine göre Mathey-Duraz (1922) 14 Ekim 1914'de (Ak kanatlı toygara M. leucoptera da bakınız) Küçükçekmece'de vurulan ve Robert Kolejinde, İstanbul koleksiyonunda tutulan dişi örneği bildirmektedir. Kumerloeve (1961, 1970a), bu örneğin varlığından bahsetmemektedir ve örnek 1980'lerin ortasında bulunamamıştır. Kumerloeve Braun tarafından belgelenen (1901) dişiden hiç bahsetmemektedir. Aralık 2001'de Rize'den olası bir kara toygar kaydı vardır. Genellikle Orta Asya bozkırlarındaki üreme alanlarından (Hazar Denizi'nin kuzeyinden Kazakistan ve Kırgızistan üzerinden doğuya; Sibley ve Monroe 1990) kışın güneye ve batıya doğru düzensiz ve göçebe nitelikli dağılma eğilimi gösterir. Batıda Avusturya, Çek Cumhuriyeti, Finlandiya, Almanya (19. yüzyıl sonlarından 2 kayıt), Yunanistan (20. yüzyıldan 4 kayıt), Malta, Lübnan (31 Ekim 1958'de Baalbek'ten bir örnek toplanmıştır), Polonya, Romanya, İsveç (ilkbahar 1993) ve İngiltere'ye (Batı Palearktik'ten en son kayıtlar, Haziran 2003 ve Nisan 2008), doğuda ise Sincan (Çin) ve Moğolistan'a kadar (Cramp 1988, Snow ve Perrins 1998, MacKinnon ve Phillipps 2000, Lindroos ve Tenovuo 2002) kaydı vardır. Yakın tarihte (1995) Bulgaristan'da (Lindroos ve Tenovuo 2002) gözlenmiştir.

![](images/harita_Melanocorypha%20yeltoniensis.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Çorak Toygarı

*Alaudala rufescens,* Lesser Short-toed Lark

***Lokal ve çok sayıda bulunan yerli ve yarı göçmendir.***

Önemli sayılarda kaydedilen bir yaz göçmeni ayrıca lokal olarak yerlidir. İç Anadolu, Doğu Anadolu ve biraz daha lokal ve az sayıda olmak üzere Güneydoğu Anadolu'da ürer. Güneydoğu Anadolu'daki uygun üreme alanlarının birçoğu son yıllarda tarım alanlarına dönüştürülmüştür. Buna rağmen lokal olarak yine de çok sayıdadır. Nisan ortasından genellikle daha çok mayıs ortasından itibaren, çoğunlukla kurak ve tuzlu bozkırlarda (bu tür alanlara güçlü bir şekilde bağlıdır), yarı bozkırlarda (ıslah edilmemiş ya da biraz ıslah edilmiş çayırlarda) ya da taşlık düzlüklerde, yamaçlarda ve ekili alanlarda en az 2000 m'ye kadar ürer. Ağustos ortası ile eylül sonu arasında göç eder. Geçit yaparken Trakya dışındaki her bölgede yaygındır, lokal olarak özellikle İç Anadolu'da yüksek sayılarda kaydedilir. İç kesimlerde nisan ortasından önce yaygın değildir, ancak güney kıyılarında şubat sonundan itibaren görülür (ancak aşağıya bkz.) Ege ve Akdeniz'e komşu bölgelerde son derece lokal ve düzensiz sayılarda kışlar ve İç Anadolu'nun güneyinde kışı geçirebilir, yumuşak geçen kışlarda daha bol ve yaygındır.

![](images/harita_Alaudala%20rufescens.png)

**Üreme**

Düz, çıplak ve vejetasyonun az olduğu bozkırlarda, çıplak, taşlık düzlüklerde, kurak ve tuzcul bataklıklarda, iç bölgelerdeki göllerin kuruyan kıyılarında ve ayrıca ekili alanlarda ürer. Sürülmüş tarlalarda yuva kaydı vardır. Yerdeki bir çukurda, genellikle alçak bir ot kümesi ya da alçak bir çalı tarafından korunan kuru otlar, saplar ve köklerden derin bir kâse şeklinde yaptığı yuvayı bitki tüyleri, kıl ve ince köklerle kaplar. Türkiye'de gözlenen yumurta sayısı 2 (4 yuvada), 3 (6 yuvada), 4 (4 yuvada). Az sayıdaki yumurtalar tamamlanmış kuluçkalar oldukları anlamına gelmez. Yavru sayısı: 2 (1 yuvada), 3 (3 yuvada). **DOA.** 5 Haziran 2001'de Sodalıgöl'de yumurtlamanın mayıs ortalarında olduğunu gösterecek şekilde, üç tane neredeyse tamamen gelişmiş yavru olan bir yuva bulunmuştur. 27 Temmuz 1966'da yuvanın dışında henüz uçmayan bir genç görülmüştür (yer belirtilmemiştir). Manchester Müzesinde, 15 Mayıs 1860'da İzmir'den alınmış 4 yumurtalı bir ve aynı yerden alınmış, ancak tarih belirtilmemiş iki kuluçka vardır. **İÇA.** Karapınar'da 23-25 Nisan 1988'de üç yumurtalı dört yuva, bir yumurtalı bir yuva ve yumurtadan yeni çıkmış bir yavru ile yumurtalar olan bir diğer yuva; 6 Mayıs 1988'de 2 yumurta ve küçük bir yavru olan bir yuva bulunmuştur. Bu yavru kayıtları, yumurtlamanın 11 ve 19 Nisan'da olduğunu göstermektedir. Sultansazlığı'nda, 27 Mayıs 1972'de 2 yumurtalı bir yuva, 4 Haziran 1982'de 4 yumurtalı bir yuva ve 22 Mayıs 1979'da yumurtlamanın 30 Nisan'da olduğunu gösteren yeni tüylenmiş bir yavru görülmüştür (Kasparek 1985). Konya Havzası'nda 14-27 Mayıs'ta 3-4 yumurtalı dört yuva bulunmuş ve 21-22 Mayıs 1969, 13 Haziran 1967, 3 Temmuz 1993 (Karauz Kıraç 1993), 13--15 Temmuz 1971 ve 24 Temmuz 1973'de tüylenmiş yavrular gözlenmiştir. 13 Mayıs 1985'de Kulu Gölü'nde yuva yapımı kaydedilmiştir. Bu kayıtların çoğu, diğer yerlerde de sık görülen ve türden bekleneceği şekilde yılda iki kez kuluçkaya yattığını göstermektedir.

**Alttürler ve Sınıflandırma**

Kişisel arazi gözlemleri ve müze çalışmaları, minor'dan ayırt edilemeyen kuşların güney ve güneydoğuda ürediğini (Gaziantep'ten Nusaybin civarına kadar ve Suriye sınırı boyunca), ve belki de daha kuzeye Van havzasına doğru da uzandıklarını, öyleyken Doğu Anadolu'da (Aşkale ile Tatvan ve Yüksekova arasındaki bir çizginin kuzeydoğusu) heinei'den ayırt edilemeyen bazı kuşların ürediğini ortaya çıkarmıştır. Roselaar (1995), herhalde Mayr ve Greenway'i (1960) izleyerek, heinei'nin sadece kışın görüldüğünü iddia etmektedir. Öte yandan, bu bölgedeki popülasyonlar özellikleri açısından tamamen bir örnek değildir ve en azından bazıları (örneğin Iğdır Ovası'nda) 'pseudobaetica' tanımına daha çok uyar. Roselaar'a (1995) göre bu alttür Doğu Anadolu genelinde görülür. Öte yandan, bu form büyük olasılıkla en iyi şekilde ara form olarak düşünülür (Mayr ve Greenway 1960) ve zayıf bir şekilde tanımlanmıştır (Stegmann 1932). Ayrıca, Mayr ve Greenway (1960) leucophaea alttürünü Türkiye'de rastlantısal ziyaretçi olarak listelemektedir.

Roselaar (1995), Snow ve Perrins'i (1998) izleyerek, İç Anadolu'da üreyen kuşların (örneğin, Eber ve Akşehir Gölü, Tuz Gölü ile Konya ve Ereğli çevresi) niethammeri alttürü (Türkiye'ye endemik; Kumerloeve 1963b) olduğunu düşünmektedir. Bu alttürü, Asya çorak toygarı (C. cheleensis) kompleksine dâhil eder ve marjinal olarak daha uzun gagalı ve gaga kökü derin ve nispeten uzun kanatlı ve kuyruklu olup, dıştaki kuyruk teleklerinde daha fazla beyaz vardır. Ayrıca, cheleensis grubunun üst taraflarının daha soluk bir zemin üzerinde daha dar ve koyu çizgili olduğu söylenir. Gerçi bu özellikler nominat alttür için doğru değildir. Roselaar (1995), orta Irak'tan güney İran üzerinden doğuda Afganistan'a kadar üreyen persica alttürünü de cheleensis'e dâhil eder. Bu alttürün Türkiye'de kaydedilmediği kesindir, ancak Suriye'de ve Kuveyt'te kışladığı için bu mevsimde görülebileceği düşünülebilir. Nesterov (1911) Ağustos 1910'da tümü ülkenin günümüzdeki sınırları içinde olmak üzere üç yerden dört örnek toplamış ve ayrıca farklı bir yerde de gözlem yapılmıştır. Ancak verdiği ölçümler pseudobaetica olasılığını kesin olarak yok etmez. Öte yandan, Beaman (1994) cheleensis'i rufescens'in bir alttürü olarak değerlendirir. Her ne kadar bu kompleksle ilgili sorunlar açısından çok basit bir çözüm olsa da belli ölçüde değerli bir öneridir. Beaman ve Madge (1998), cheleensis/rufescens kompleksinin taksonomisini anlamak için genellikle cheelensis grubunun parçası olarak düşünülen leucophaea formunun incelenmesi gerektiğine işaret eder. Bu daha geniş konunun tartışılması bizim buradaki kapsamımız dışındadır, ancak bu toygarların görüldüğü birçok yerden toplanacak örneklerin incelenmesine ve arazi gözlemlerine dayanarak her ne kadar leucophaea dâhil edilmese de ya çok değişkenlik gösteren tek tür tanınmalı ya da rufescens ve cheleensis'e ek olarak tür düzeyinde bir takson olarak düşünülmelidir.

Alström ve diğerlerinin geniş deneyimlerine göre cheleensis rufescens kompleksini ayırmada kullanılacak tek değişmez karakter dış kuyruk tüylerinin deseni ve kanat formülüdür. Bağımsız bir örnek incelemesi Roselaar'ın (1995) cheleensis ile rufescens'i ayırt etmek için önerdiği karakterlerin belirsiz olduğunu ve her durumda kullanılamayacaklarını belirtmektedir. Roselaar'ın (1995) aksine, kuyruk deseni ve kanat formülüne göre değerlendirildiğinde İç Anadolu'daki kuşların cheleensis'e değil de rufescens'e dâhil olduğu açıktır. Ayrıca, Türkiye'deki diğer yerlerde elde edilen arazi deneyimi de bu karakterlerin büyük olasılıkla değişmez olduğunu ve Türkiye'deki popülasyonların hiçbirinin cheleensis olarak tanımlanamayacağını gösterir. Ayrıca, Bonn'daki tip serilerinin fotoğraflarına ve elde incelenen canlı kuşlar da dâhil olmak üzere geniş arazi deneyimlerine ek olarak niethammeri kapsamında sadece 2 örnek inceledik. Bu örneklerin ikisi de Wadley tarafından toplanmıştır (1951) ve Tring Doğa Tarihi Müzesi'ndedir. Bu örnekler C. r. aharonii olarak etiketlenmiştir ve biz de diğerleri gibi (Svensson 1992, Beaman ve Madge 1998) niethammeri'yi, aharonii'nin sinonimi olarak değerlendirmeyi tercih ediyoruz. Roselaar (1995) ise aharonii'nin, niethammeri'den çok persica'ya yakın olduğunu öne sürmektedir. Bazı yazarlar (Dickinson 2003, Hoyo vd. 2004'te Juana ve Suárez), aharonii'yi, ancak persica'nın bir sinonimi olarak değerlendirmektedir. Tring'de incelediğimiz örnekler, özellikle büyüklük ve genel olarak renkleri açısından aharonii ve heinei'nin farklı olmadığını göstermektedir, ancak kuyruk tüyü desenleri ve kanat formülleri ile ayırt edilebilmektedirler. Yeni arazi ve müze çalışmaları yapılmalı ve örnek sayısı da ayrıca arttırılmalıdır.

## Ak Yanaklı Arapbülbülü

*Pycnonotus leucotis*, White-eared Bulbul

***Tek noktada yerli bir kafes kaçkınıdır.***

İlk keaz 19 Ekim 2012'de Birecik'te görülmüş, ardından 2013 ve 2014'de tekrar Birecik'te bir evin bahçesinde küçük gruplar halinda görülmştür. Türün kafes kuşu olarak ticareti yapılır ve Birecik'e gelen kuşların kafes kaçkını olması ihtimalini güçlendirir.

![](images/harita_Pycnonotus%20leucotis.png)

**Üreme**

Üremiştir.

**Alttürler ve Sınıflandırma**

Monotipik bir türdür.

## Arapbülbülü

*Pycnonotus xanthopygos*, White-spectacled Bulbul

***Yaygın ve çok sayıda bulunan yerlidir.***

Oldukça bol olan yerli bir kuştur. Antakya dâhil Akdeniz kıyılarında ve bitişiğindeki Toroslar'ın eteklerinde (740 m'ye kadar) her yerde görülür. Antalya'nın batısında Kaş yakınlarından Birecik'e kadar yayılış gösterir. Son kayıtlar yayılışının genişlediğini göstermektedir; Eylül 1988'de Köyceğiz Gölü (Dalyan), Mayıs 1989'da Bodrum'un üzerinde Pazar Dağı'nda ([@roselaar1995]), Mayıs 1995'te Bafa Gölü yakınlarında ve Dereköy'de (Bozkır yakınları, Konya) görülmüştür. Birecik'e eskiden düşünüldüğünden daha sık gözlenmektedir. Kuzeyde Bucak (Burdur), Kamışlı (Pozantı'nın kuzeyi, Adana) ve Haruniye'ye (Adana) kadar kaydedilmiştir. Kumerloeve (1957b, 1961), Braun'un (1908b) ilkbahar 1907'de şüpheli bir İzmir kaydından bahsetmektedir. En az 1000 m'ye kadar (Kumerloeve 1957b), hatta üreme sezonu dışında lokal olarak 1260 m'ye bile ulaşabilir (Aslan ve Erdoğan 2007), zeytinlikler, narenciye bahçeleri, bağlar, açık çamlıklar ve keçiboynuzu (Ceratonia siliqua) dâhil çeşitli çalılık ve ağaçlık alanda bulunur. Ara sıra yüksek sayılarda kaydedildiği kış aylarında, bahçelerden ve şehirlerdeki diğer alanlardan faydalanabilir. Örneğin, Şubat 1972'de Alanya'da 100 birey kaydedilmiştir (OST 1975).

![](images/harita_Pycnonotus%20xanthopygos.png)

**Üreme**

Zeytinlikler, narenciye bahçeleri, plantasyonlar, bahçeler ve çalılıklardaki çalılarda, çalımsı ağaçlarda ve ağaçlarda yuva yapar. Türkiye'den üreme verisi yoktur. Diğer yerlerde bir ağacın ya da çalının içinde, ince dallardan, otlardan, yapraklardan ve yosunlardan kâse şeklinde yaptığı yuvasını kıl ve kökçüklerle kaplar. Yumurta sayısı genellikle 3 (2-4) olur. Üreme kayıtlarının tamamı Akdeniz'dendir. **AKD.** 17 Mayıs 2007'de Side'de bir otelin bahçesinde dört yumurtalı bir yuva bulunmuş, başka bir yuvada yumurtlamanın nisan sonunda olduğunu gösteren yaklaşık 2 günlük üç yavru görülmüş ve duvara tutunmuş bir sarmaşığın üzerindeki yuvada kuluçkaya yatmış bir erişkin kaydedilmiştir. 22 Mayıs 2004'te Göksu Deltası'ndaki bir bahçede eşlerden biri yiyecek taşıyan tedirgin bir çift görülmüştür, 11 Mayıs 2005'te bir çalının içinde yerden 1 m yükseklikte yuva yapan bir erişkin ve 12 Mayıs 2005'te de yakınlarda öten, kur davranışı gösteren ve birbirini kovalayan üç çift gözlenmiştir. 25 Nisan 2005'te Side'de kur davranışı yapan, ancak henüz yuvası olmayan bir çift kaydedilmiş, 27 Haziran 2004'te Gazipaşa ve Anamur arasında aile grupları gözlenmiştir. İsrail'de mart sonu ile ağustos sonu arasında, hatta çoğu zaman daha da ertesinde ürer ve yumurtadan çıkma tarihleri 20 Nisan ve 18 Ağustos arasında çoğunlukla da hazirandadır (Shirihai 1996).

**Alttürler ve Sınıflandırma**

Monotipik bir türdür.

## Kum Kırlangıcı

*Riparia riparia*, Sand Martin

***Nispeten yaygın ve çok sayıda bulunan yaz göçmeni ve geçit türüdür.***

Üreme alanlarına nisan ortasından itibaren gelir, çoğunlukla 1750 m'nin altındadır. Geçit sırasında, ülke genelinde daha yaygındır; sulakalanlarda ve kıyı alanlarında lokal olarak muazzam sayılara ulaşır. Örneğin, Van'da 17 Eylül 1973'te 35.000 (OST 1975) ve 5-8 Mayıs 1989'da 10.000--50.000 (van den Berk vd. 1993) birey sayılmıştır. 1992 Mayıs ortasında, Kızılırmak Deltası'nda muhtemelen 100.000'in üzerinde sayılmış, 16 Mayıs'ta sadece Cernek Gölü'nde geceleyen 42.000 birey kaydedilmiştir [@hustings1994]. İlkbahar geçişinde mart ortasından haziran başına kadar gözlenir; ana geçiş nisan sonu ve mayıs başında gözlenir, kuzeydeki alanlara güneyden yaklaşık 2 hafta daha geç ulaşır. Sonbahar geçişi ise ağustos ortasından ekim sonuna kadar gerçekleşir, eylülde en yüksek sayılar gözlenir. 24 Kasım'a kadar kaydedilmiştir (OST 1972). 28 Şubat 1974'te Büyük Menderes Deltası'nda gözlenen 2 birey muhtemelen kışlamaya değil, erken gelişe örnektir (OST 1978).

![](images/harita_Riparia%20riparia.png)

**Üreme**

Açık arazilerde, suya yakın yerlerde koloni halinde ürer. Göksu Deltası'nda deniz seviyesinden Van Gölü'nde 1750 m'ye kadar, çoğunlukla nehir, göl, gölet ve sulama kanallarının kıyısında ve ayrıca kum ocakları, yok kenarındaki kum alınmış yerler ve toprak tepeciklerinde ürer. Koloniler bazen 20-30 çiftten, ancak daha çok 50-100 çiftten oluşur. 10 Haziran 1987'de Bulanık'ta iki bitişik kolonide 500 çift sayılmıştır (Eames 1989). 1987'de Çukurova'da en büyüğü yaklaşık 500 yuvadan oluşan birçok küçük koloni (van der Have vd. 1988) ve 10-11 Haziran 1996'da Birecik'teki bir kolonide yaklaşık 2200 çift sayılmıştır, ki bu koloniyi daha önceki gözlemciler 3000-5000 çift olarak tahmin etmişlerdir. Yuvalamak için arıkuşları ile aynı kum duvarını kullanabilir. Yuva iki erişkin tarafından dikey bir kum duvarına oyulmuş 0,5-1 m uzunluğundaki yatay bir tünelin ucundaki bir oyuğun içinde, ot saplarından ve tüylerden yapılmış dağınık bir yastık gibidir. Türkiye'de gözlenen yumurta sayısı 4 (1 yuvada): Başka yerlerde olağan yumurta sayısı 4-5'tir. **AKD.** 31 Mart 2000'de Göksu Deltası'ndaki yuva tünellerinin yakınında uçan erişkinler gözlenmiş ve Çukurova'daki koloniler 1987 yılında nisan ortasından itibaren tutulmuştur (van der Have vd. 1988). **GDA.** Birecik'te 10 Mayıs 2004'te yuva yapmak için yerden ot ve saman toplayan yüzlerce erişkin gözlenmiş, ancak hiçbirinin tünel kazmadığı görülmüştür; 10 Mayıs 2004'te muhtemelen kuluçkada olan birçok erişkinin kolonideki yuva tünellerinden uçtuğu gözlenmiş ve dört yumurtalı bir yuva bulunmuştur. 14 Mayıs 1944'te Istanos'ta (Korkuteli) yuva tüneli kazan erişkinler gözlenmiştir (Wadley 1951). **DOA.** Van'da, 8 Haziran 2004'te muhtemelen başarısız olan ilk üreme denemesini telafi etmek için hâlâ yuva tüneli kazan iki erişkin gözlenmiştir ve ilk yumurtlamanın 7 Mayıs civarında olduğunu gösterecek şekilde üç yuvada, tünellerin ağzında beslenen büyümüş yavrular görülmüştür; 25 Haziran 2004'te Ağrı yakınlarında bir nehir kıyısında, yuvada beslenen yavrular gözlenmiştir. 9 Ağustos 1966'da kaydedilmeyen bir yerde üreme kolonilerinin hâlâ tutulduğu gözlenmiştir ki bu kayıt, diğer yerlerde olduğu gibi muhtemelen ikinci kez kuluçkaya yattıklarını göstermektedir.

**Alttürler ve Sınıflandırma**

Görünüşe bakılırsa hepsi nominat alttürdür. Ankara ve Van'dan alınan örneklerin tüy örtüsü karakterleri ve ölçümleri bu alttürler uyumludur. 27 Eylül 1974'te Kayseri'den alınan kuş Türkiye'de incelenen diğer tüm örneklerden bariz bir şekilde daha koyu olduğu için eilata'ya (göç sırasında İsrail'in güneyinde kaydedilmiştir) daha yakın olsa da kanadı eilata için fazla uzundur. Bu durumda, bu örnek Doğu Asya'daki ijimae alttürüne de benzer ve hatta eski Yugoslavya kıyılarında göçmen olarak kaydedilen ve çok az bilinen koyu fuscocollaris alttürüne de katılabilir ([@roselaar1995]). İlkbahar 1988'de İç Anadolu'da yakalanan 51 kuşun kanat uzunlukları mevcut riparia verileriyle uyumludur (Schekkerman ve van Roomen 1993). Öte yandan, bu formların bazılarının geçerliliği tekrar değerlendirilmelidir.

## Kır Kırlangıcı

*Hirundo rustica*, Barn Swallow

***Yaygın ve çok sayıda bulunan yaz göçmeni ve geçit türü, lokal kış konuğudur.***

Nisan sonundan ya da mayıs başından itibaren, deniz seviyesinden 2000 m'ye kadar yerleşim alanlarının çevresinde ürer. Geçit sırasında daha yaygındır; özellikle sonbaharda sazlıklardaki geceleme yerlerinde muazzam sayılarda toplanırlar. Örneğin, 21-25 Ağustos 1974'te Eymir Gölü'nde (Ankara) 100.000 birey sayılmıştır (OST 1978). Her iki mevsimde de yüksek sayılarda ülke genelinden geniş bir cephede geçerler. Örneğin, Nisbet ve Smout (1957) Eylül 1956 sonunda sadece 2 günde İstanbul ve Çanakkale boğazlarından muhtemelen yarım milyon kır kırlangıcı geçtiğini tahmin etmişlerdir. İlkbaharda, güney, batı ve iç bölgelere mart başında gelmeye başlarlar, ancak görünüşe bakılırsa kuzeye ve doğuya ulaşmaları üç hafta kadar daha geç olmaktadır. En erken 1 Şubat'ta olmak üzere, Şubat ayında toplam altı defa kaydedilmiştir. Kuzeydeki alanlarda geçiş haziran başına hatta ortasına kadar devam eder (örneğin, Ereğli'de (Karadeniz Bölgesi), 4 Haziran'a kadar; Albrecht 1986). 1-3 Mayıs 1975'te Alanya'da sayılan 500.000 kır kırlangıcı özellikle etkileyici bir kayıttır (OST 1978). Sonbahar göçü temmuz ortasından ekim ortasına kadar gerçekleşir ve eylülde en yoğundur, aralık başına kadar kalanlar olabilir. Altı kışlama kaydı vardır: 31 Ocak 1995'te Göksu Deltası'nda bir, Antakya'da, 31 Aralık 2000'de bir, 2 Ocak 2006'da üç, 29 ve 31 Aralık 2007'de birer ve 2 Ocak 2008'de bir birey kaydedilmiştir.

![](images/harita_Hirundo%20rustica.png)

**Üreme**

Suya yakın açık alanları, özellikle yerleşimlerin yakınlarını tercih eder. Ahırlara ve binalara, köprü altlarına ve Dalyan gibi küçük kasabalarda veranda altlarına yuva yapar. Türkiye'de mağaralar ve kayalıklar gibi doğal yerlerde yuva kaydı yoktur. Yuva genellikle dik bir yüzeye tutturulmuştur, kısmen bir çıkıntı ya da kirişle de desteklenir; çamur topaklarını otla karıştırarak kâse şeklinde yaptığı yuvanın içini tüylerle kaplar. Türkiye'de gözlenen yumurta sayısı 2 (1 yuvada), 4 (1 yuvada), 5 (1 yuvada). Yavru sayısı: 5 (1 yuvada). **AKD.** 23 Mayıs 2004'te Adana yakınlarındaki bir yeraltı ambarında 2 yumurtanın üstünde (küçük bir kuluçka) kuluçkaya yatmış bir erişkin kaydedilmiştir, Dalyan'da 28 Mart 1986'da yuva yapımı gözlenmiş, 29-30 Mart 1986'da tutulmuş dört yuva ve Haziran 1987'de de bir yuva bulunmuştur (Kılıç ve Kasparek 1989); yine Dalyan'da 29 Haziran 1999'da kuluçkadaki erişkinlerden yuvada büyümüş yavrulara kadar değişik safhalarda birçok yuva kaydedilmiştir; Çukurova'da 1987'de üreme Nisan başında başlamış, 7 ve 19 Mayıs'ta yuvalarda yavru görülmüştür (van der Have vd. 1988). **EGE.** 1 Mayıs 2003'te Bafa Gölü'nde yumurtlama için hazır bir yuva ve tamamlanmamış kuluçkalı üç yuva bulunmuştur; 27 Nisan 1970'de Salihli'de neredeyse tamamlanmış iki yuva bulunmuştur; 28 Mayıs 1951'de İzmir yakınlarında bir yuvada beş tane taze yumurta görülmüştür ([@mcneile1950]), 3 Nisan'dan itibaren birkaç kuluçkada erişkin kaydı vardır, 10 Mayıs 2003'te Marmaris'te kaydedilen tüylenmeye hazır büyümüş bir yavru yumurtlamanın nisan başlarında olduğunu göstermektedir. **MAR.** Manyas Gölü'nde 14 Nisan 1967'de ilk erişkinler gözlenmiş ve 13 Haziran 1966'da dört yumurtalı bir yuva bulunmuştur, 26 Nisan 1969'da Bulgaristan sınırında tutulmuş bir yuva kaydedilmiştir. **İÇA.** 29 Nisan 2005'te Çavuşçu Gölü'nde yuva yapımı gözlenmiş, 10-15 Mayıs 1991'de Hotamış yakınlarındaki birkaç köyde üreme kaydedilmiştir ve 12 Haziran 1998'de Kulu ilçesinde tüylenmiş yavrularını besleyen erişkinler gözlenmiştir. KAD. Kızılırmak Deltası'nda 7 Haziran 1992'de tutulmuş bir yuva kaydedilmiştir [@hustings1994]. **GDA.** 7 Mayıs 1970'de Viranşehir yakınlarında çamur toplayan erişkinler gözlenmiştir. Doğu Anadolu'da, 2 Haziran 1969'da Hakkâri yakınlarında yuvalayan 2 çift ve 30 Mayıs 1969'da Van yakınlarında yuvalayan bir çift kaydedilmiştir. Diğer yerlerde olduğu gibi Türkiye'de de iki kez kuluçkaya yattığı açıkça ortadadır.

**Alttürler ve Sınıflandırma**

Roselaar (1995) üreyen bireylerin hepsini nominat rustica olarak değerlendirir. Ancak muhtemelen 1973 Mayıs başlarında, Burdur ve Afyon arasında (OST 1975) ve 1974 Eylül sonunda Göksu Deltası'nda kaydedilen bazı bireyler (OST 1978) Lübnan, İsrail ve Ürdün'de bulunan transitiva alttürüne dâhildir. Nitekim son yıllarda Akyatan'da ilkbahar çalışmalarında ondan fazla transitive halkalanmıştır (Özge Keşaplı).

## Kaya Kırlangıcı

*Ptyonoprogne rupestris*, Eurasian Crag Martin

***Nispeten yaygın ve orta sayılarda yaz göçmeni ve lokal kış konuğudur.***

Doğu Anadolu'da yaygın ve genellikle oldukça bol, Güneydoğu Anadolu'da nispeten nadir ve lokaldir. 500 m civarından 2500 m'ye kadar (bazen iç kesimlerde daha alçakta) lokal olarak 3900 m kadar yüksekte genellikle yaylalarda ve dağlık alanlarda ürer. Düşük rakımlarda deniz kıyısındaki yarlarda da ürer. Nisan ortası ve sonundan ekim başına kadar (örneğin Uludağ'daki en geç kayıt 4 Ekim'dedir) iç kesimlerdeki üreme alanlarında bulunur.

Bazen önemli sayılarda olmak üzere, güneybatı Ege ve Akdeniz Bölgesi'nde en az 500 m'ye kadar kışlar. İç kesimlerde kışın nadir olarak kaydedilir. Karadeniz Bölgesi'nde bir defa 31 Aralık 1970'de Samsun'da sekiz birey gözlenmiştir (OST 1975). Bu bölgenin orta ve batısından nispeten az gözlem vardır. Üreme ve geçit kayıtlarının çoğunluğu doğudandır. Örneğin, 24 Eylül ve 3 Ekim arasında günlük geçiş gözlenmiş, en fazla 1 Ekim'de 150 kuş kaydedilmiştir.

![](images/harita_Ptyonoprogne%20rupestris.png)

**Üreme**

Sarp kayalıkların ve kaya çıkıntılarının olduğu alanlarda, özellikle açık olduğu dağlık yerlerde ve deniz seviyesindeki benzer habitatlarda; örneğin Karadeniz Bölgesi'ndeki yarlarda ürer (Ogilvie 1954). Bazen tek başına ama tipik olarak 2-5 çiftten oluşan küçük koloniler halinde ürer, ancak Göreme'de 15 çiftin ve Cimil Dağı'nda (Karadeniz Bölgesi) 20 çiftin bir arada ürediği kaydedilmiştir. Çoğunlukla kayalıklarda, genelde yerden 6 m'den daha yüksekte yuva yapar ve genellikle hafif bir çıkıntının altında ve yakınında korunaklı bir bölme oluşturacak şekilde; ayrıca mağaraların çatısında ve kayalıklardaki oyuklarda; nehirlerdeki köprülerin altında, taş ocaklarında, yollardaki tünellerde ve harabelerin ve yüksek binaların duvarlarında ürer. 5 Mayıs 1987'de Adana'nın merkezindeki bir kanalın beton duvarında bir çift yuvalanmıştır (van der Have vd. 1988). Dik bir kayaya parantez şeklinde tutturulmuş yarım kâse şeklinde çamur topaklarından yaptığı yuvasını kalınca bir şekilde tüylerle ve biraz otla kaplar. Yuvası kır kırlangıcı (Hirundo rustica) yuvasına çok benzer, ancak kır kırlangıcı yuvasında çamura karıştırılarak tutucu olarak kullanılan ot sapları yoktur. Diğer yerlerdeki olağan yumurta sayısı 4-5'tir. **DOA.** 8 Haziran 2004'te Nemrut Dağı'nda yerden 8 m ve 12 m yükseklikte ve birbirinden yaklaşık 30 m mesafede iki yuva bulunmuş; birinde kuluçkaya yatan ve diğerinde de yuvayı beyaz tüylerle kaplayan erişkin bireyler gözlenmiştir; 9 Mayıs 1990'da Van Kalesi'nin duvarlarında yuvalar görülmüştür; 31 Mayıs 1990'da Görentaş yakınlarında bir vadide çamur toplayan birkaç erişkin gözlenmiş ve 4 Haziran 1969'da Hakkâri yakınında yoldaki bir tünelde iki aktif yuva kaydedilmiştir. KAD. 20 Temmuz 1994'te Sümela Manastırı'nda kullanılan yuvalar görülmüş, Çatalağzı'nda birkaç çift ev kırlangıcı ile bir arada üremiştir. Ev kırlangıçları 9 Eylül civarında yuvalarını terk etmiş, ancak kaya kırlangıçları daha geç tarihlere kadar kalmıştır (Ogilvie 1954); 12 Haziran 1975'te Cimil Dağı'nda 20 aktif yuva bulunmuş ve 15 Haziran 1975'te Kopdağı Geçidi'nde yuva yapımı gözlenmiştir; 12 Haziran 2004'te İspir'de yerden yaklaşık 15 m yükseklikteki yuvasında yavrularını besleyen bir erişkin gözlenmiştir, onun yakınında yoldaki kısa bir tünelde kuluçkada yaklaşık 5 çift kaydedilmiştir. Tünelin içinde değil de girişinde yuvası olan birkaç ev kırlangıcı iki türün yuva yeri konusundaki farklı tercihlerini göstermektedir. **İÇA.** 23 Mayıs 1982'de Kızılcahamam'daki bir otelin duvarlarında bir koloni ve yakındaki bir köprünün altında kullanılan yuvalar bulunmuştur (Barış vd. 1984), aynı yerde 4 Haziran 2002'de çamur toplayan erişkinler gözlenmiştir; 25 Mayıs 1998'de Ereğli'de yuva yapan bir çift ve yakınlarında kuluçkada başka bir erişkin kaydedilmiştir; 11 Haziran 1907'de Karadağ'da kullanılan bir yuva bulunmuştur (Ramsay 1914). **AKD.** 28 Nisan 1970'de Çiftehan'da, biri köprü altında, diğeri tünelde ve diğeri de bir kaya yüzeyinde olmak üzere üç yuva yapımı (biri tamamlanmıştır ama 29 Nisan 1970'de muhtemelen astarsız kalmıştır) ve 29 Nisan 1970'de Aladağ'da yuva yapan birçok çift gözlenmiştir; 1 Mayıs 2000 ve 28 Mayıs 1998'de Demirkazık'ta kullanılan yuvalar bulunmuştur. **EGE.** 13 Mayıs 1974'te Pamukkale yakınlarında üreyen birkaç çift görülmüştür. 29-30 Mayıs 1966'da 2300 m yükseklikte Uludağ'da çamur toplayan yaklaşık 10 erişkin gözlenmiştir. Başka yerlerde iki kez kuluçkaya yatar; ilk yumurtadan yavruların tüylenmesine kadar süren üreme dönemi yaklaşık 6 haftadır. Erişkinler Türkiye'deki üreme alanlarına nisan başı ile mayıs başı arasında gelirler (bazı alanlarda daha geç) ve ilk yumurtlama mayıs başı ile haziran ortası arasında olur ve yavrular haziran ortası ile temmuz sonu arasında tüylenir; bazı geç kayıtlar muhtemelen ikinci kuluçkayı göstermektedir. Bulgaristan'da binalara yuva yapma alışkanlığı son yıllarda %25'e kadar artmıştır (Uhlig 1992).

**Alttürler ve Sınıflandırma**

Monotipik bir türdür. Hirundo cinsinde de yer almıştır.

## Ev Kırlangıcı

*Delichon urbicum*, Common House Martin

***Yaygın ve çok sayıda bulunan yaz göçmeni ve geçit türüdür.***

Tüm bölgelerde genellikle büyük koloniler halinde, deniz seviyesinden en az 3000 m'ye kadar ürer. Genellikle İç ve Doğu Anadolu'nun büyük bölümünde daha lokal ve nadirdir. Genellikle kıyılarda olmakla birlikte geniş bir cephede ve bol sayılarda geçit yapar. İlkbaharda mart başından mayıs başına hatta sonuna kadar (1977 ve 1978'de Ereğli'de (Zonguldak) geçiş 15 Mayıs'ta sona ermiştir, Albrecht 1986) ve sonbaharda temmuz sonundan ekim sonuna kadar geçer, ancak ekimin ikinci yarısında çok nadirdir. 28 Eylül ve 2 Ekim 1980'de 2000'in üzerinde ev kırlangıcı Borçka'dan geçmiştir. Ege ve Akdeniz'de, Şubat 1974'ün son haftasında dört (OST 1978), 25 Şubat 1996'da Ankara'da bir, 23 Şubat 2000'de Antalya'da dört ve 10 Şubat ile 28 Şubat 1998'de Fethiye'de birer olmak üzere sekiz tane, fevkalade erken ilkbahar kaydı vardır.

![](images/harita_Delichon%20urbicum.png)

**Üreme**

Kıyı bölgelerinde deniz seviyesinden Uludağ'da 2000 m'ye, Aladağ'da (Niğde) 2400 m'ye ve doğuda 3000 m'ye kadar açık alanlarda ürer. Binalar, köprüler, kaya çıkıntıları, hem iç kesimlerde hem de kıyılardaki sarp kayalıklar ve dar ve dik yamaçlı vadilerde kayalıklardaki çıkıntıları, oyuklar ya da derin olmayan mağaralarda yuvalanır. İspir'de (Erzurum), kaya kırlangıçları yoldaki bir tünelin (derin, yapay bir mağara) içinde yuva yapmışken, ev kırlangıçları tünelin girişinde yuva yapmıştır. Genellikle 20-50 çiftlik ya da daha küçük (2-5 çift) koloniler halinde büyük binalarda ürerken Çatalağzı'nda (Zonguldak) bir kolonide 400 yuva sayılmıştır (Ogilvie 1954). Yuva, dikey bir yüzey üzerine çamur topaklarından bitki lifleriyle güçlendirilerek yapılmış yuvarlak bir yapıdır ve sarkan saçaklara öyle yakındır ki sadece çok dar bir giriş açıklığı vardır. Yuvanın tabanı kuru otlarla ve tüylerle kaplıdır; ancak 6 Mayıs 2003'te Ölüdeniz'de erişkinlerin yuvayı kaplamak için elektrik kablolarının kılıfı olan ince yünlü telleri kullandıkları görülmüştür. Kuzeydoğu Anadolu'da kayın (Fagus orientalis) dallarından yosun toplarlar. Yuvalar genellikle birbirinden ayrı olsa da birbirlerine değebilir ya da yapışık da olabilirler. Tipik olarak binaların saçaklarında bir çizgi ya da hat şeklindedir, ancak küçük ebabil (Apus affinis) gibi bitişik bir kütle değildir. Yuvalar uzun yıllar iyi koşullarda kalır, ev serçeleri ve küçük ebabiller tarafından kullanılır. **EGE.** 24 Nisan 2002'de Altınkum'da, 7 Mayıs 2003'te Pamukkale'de ve 20 Nisan 2004'te Marmaris'te yuva yapımının ilk aşamaları gözlenmiştir. Buna karşın Altınkum'da bulunan bir yuva 29 Nisan 2003'te tamamlanmak üzeredir. **AKD.** 15 Nisan 1993 ve mayıs başı gibi erken tarihlerde, Aladağ'da 8 Haziran 1998'de ve Temmuz/Ağustos 1966'da yuva yapımı gözlenmiştir. 1957 Ağustos başlarında Mut'ta (Mersin) (Ballance 1958) aktif koloni. **MAR.** 26 Nisan 1969'da Bulgaristan sınırındaki gümrük kapısında on tane dolu yuva kaydedilmiş ve 18 Mayıs 1969'da Uludağ'da 2000 m'de yuva yapımı gözlenmiştir. Kayıtların çoğu mayıs-temmuz arasında aktif kolonilerdendir. 16 Ağustos 1987'de Uludağ'da aktif koloni. KAD. Daha geç kayıtlar, 14 Ağustos 1972'de Rize ve İspir arasında ve 18 Ağustos 1985'te Yeniçağa'da (Kılıç ve Kasparek 1987) yuvada beslenen yavrular. **DOA.** 3 Ağustos 1974'te Horasan ve Tahir arasında (Erzurum ve Ağrı) aktif koloni. Diğer yerlerde olduğu gibi yılda iki kez kuluçkaya yattığı açıkça ortadadır.

**Alttürler ve Sınıflandırma**

Belirsizdir. Roselaar (1995) tarafından incelenen tüm örnekler (üç) nominat urbicum ile İran'a kadar Akdeniz Havzası'nda bulunan meridionalis arasındadır. Ancak kanat uzunluğu bakımından meridionalis'e biraz daha yakındır. David ve Gosselin (2002b) tür adının doğrusunun urbicum olduğunu göstermiştir.

## Kızıl Kırlangıç

*Cecropis daurica*, Red-rumped Swallow

***Yaygın ve nispeten çok sayıda bulunan yaz göçmeni ve geçit türüdür.***

Karadeniz'in bazı bölümlerinde ve İç Anadolu'da da çok lokal olarak ürer. Çukurova Deltası'nda, lokal olarak kır kırlangıcından sayıca fazladır (van den Berk vd. 1993). Üreme sezonunda, çoğunlukla deniz seviyesinden 500 m'ye kadar engebeli alanlarda yuvalansa da lokal olarak yaklaşık 1050 m'ye kadar (örneğin Malatya) kaydedilir. Geçiş sırasında ülke genelince biraz daha yaygın olsa da Doğu Anadolu'nun batı bölgelerinde çok nadiren kaydedilmiştir. İlkbahar geçişi mart sonlarından (istisna olarak 14 Mart) mayıs ortasına kadar genellikle düşük sayılarda gerçekleşir, gerçi 14 Mayıs 1993'te Göksu Deltası'nda kuzeydoğuya doğru uçan yaklaşık 1000 birey kaydedilmiştir. 1978'de Ereğli'deki (Zonguldak) ilkbahar geçişi görünüşe göre 11 Nisan gibi erken bir tarihte tamamlanmıştır (Albrecht 1986) [@hustings1994]. Sonbaharda, büyük çoğunluğu eylül sonunda gitmiş olur, ancak ekim başına kadar geride kalanlar da vardır.

![](images/harita_Cecropis%20daurica.png)

**Üreme**

Çoğunlukla alçak arazilerde, suya yakın açık alanlarda ürer. Yuva, özellikle köprü ve menfezlerde, binalarda ve yıkıntılarda ve aynı zamanda mağaralar ve kayalıklardaki oyuklar gibi doğal yerlerde, yatay bir yüzeye tutturulur. Çamur topaklarından yuvarlak ve kapalı bir kâse şeklinde yaptığı yuvanın, yüzey boyunca uzayan boru şeklinde bir girişi vardır. Yuvayı çoğunlukla tüylerle kaplar. **EGE.** [@mcneile1950], 27 Nisan 1950'de Efes'teki bir yuvadan altı taze yumurta almıştır ve kuş akabinde yuvayı onarmış ve 11 Mayıs 1950'de üç yumurta daha yumurtlamıştır (büyük olasılıkla tamamlanmamış kuluçka); 21 Mayıs 1951'de İzmir yakınlarında üç yumurtalı bir yuva daha bulmuştur. Manchester Müzesi'ndeki yumurtaların ikisi 10 Haziran 1871'de ve biri de 2 Haziran 1912'de Krüper tarafından İzmir çevresinden toplanmıştır. Ege'deki başka bir yerde çoğu mayıs başında dört yuva yapımı gözlenmiş, ayrıca mayıs ayında birkaç tutulmuş yuva kaydedilmiştir. **MAR.** 26 Haziran 1973'te Gülpınar'da ve 27 Haziran 1973'te Üvecik'te yuva yapımı gözlenmiştir; Rokitansky ve Schifter (1971) 29 Temmuz 1968'de Güngörmez'de bir yuva tanımlamışlardır. **GDA.** Haziranda yuva erişkin ve 8 Temmuz 1986'da ve 10 Ağustos 1998'de tüylenmiş yavrular gözlenmiştir. **AKD.** En erken 7 Nisan 2003'te Dalyan'da olmak üzere, çoğunlukla mayısta yuva yapımı gözlenmiştir ve mayıs başından itibaren birçok tutulmuş yuva kaydı vardır. Diğer yerlerde olduğu gibi, yılda iki kez kuluçkaya yattığı neredeyse kesindir.

**Alttürler ve Sınıflandırma**

Ülke genelinde rufula vardır ([@roselaar1995]). Önceleri Hirundo cinsinde sınıflandırılmıştır, ancak Sheldon vd. (1999) bu türün Cecropis cinsine alınması gerektiğini önermişlerdir (Ibis 147: 821--826, Collinson 2006).

## Kamışbülbülü

*Cettia cetti*, Cetti's Warbler

***Yaygın ve çok sayıda bulunan yerli ve yarı göçmendir.***

Çoğunlukla ülkenin batı yarısında ve daha lokal olarak doğuda yaygın ve boldur. İç ve Doğu Anadolu'da kısmen göçmendir. Karadeniz'de ve Marmara'da son yıllarda yapılan üreyen popülasyon tahminleri ülkedeki uygun alanlarda türün varlığıyla ilgili bir ölçü sağlar. Üreme döneminde çoğunlukla kıyılardaki ovalarda ve genellikle 1000 m'nin altında, bazen 2500 m'ye kadar (özellikle kuzeydoğu Karadeniz'de ve güneydoğunun uç kesimlerinde) çeşitli nemli ya da sulakalan habitatlarında ve orman altı örtüsünün yoğun olduğu kurak alanlarda kaydedilir. Büyük oranda kıyılarla batı ve güney bölgelerinin iç kesimlerindeki sulakalanlarda kışlar ve bu mevsimde genel olarak daha bol ve yaygındır.

![](images/harita_Cettia%20cetti.png)

**Üreme**

Yoğun vejetasyonun ve özellikle kanal, dere ve nehir boylarındaki sık böğürtlen çalılarının bulunduğu ve Phragmites ve diğer sucul vejetasyonun yoğun çalıların arasında büyüdüğü nemli yerlerde bulunur. Ayrıca, orman açıklıklarında, nemli ormanların kenarlarında, su kenarlarındaki ılgın (Tamarix) çalılıklarında, bazen de daha kuru çalılıklarda ve ağaç altı bitkilerin bulunduğu zeytinliklerde de ürer. 1993 yılında Kocaçay Deltası'nda üreyen popülasyon, alüvyonlu ormandaki 31 hektarlık bir alanda hektar başına 1,26 çift ile toplam 1000-2000 çift olarak tahmin edilmiştir (Ertan 1996). Kızılırmak Delta'sında Yörükler Ormanı'nda hektar başına 90-150 üreme alanı ile popülasyon büyüklüğü 1400--1600 çift olarak tahmin edilmiştir [@hustings1994]. Marmara Gölü'nde yoğun böğürtlen çalılarının arasında bir yuva ([@mcneile1950]) ve Birecik'te nemli bir kavaklıktaki yoğun tırmanıcı böğürtlenlerin içinde, yerden yaklaşık 1 m yüksekte iki yuva bulunmuştur. Kuru yapraklar ve saz şeritlerini içeren kaba otlarla yaptığı derin bir kâse şeklindeki yuvasını ince otlar ve kılla kaplar. Türkiye'de gözlenen yumurta sayısı 4 (1 yuvada). Diğer yerlerdeki olağan yumurta sayısı dört (3-5) olur. **GDA.** 11 Mayıs 2004'te Birecik'te yumurtlama için hazır ama boş bir yuva ve dört yumurtalı başka bir yuva bulunmuştur. **EGE.** 19 Mayıs 1970'de Büyük Menderes Deltası'nda yumurtlamanın nisan ortasında olduğunu gösterecek şekilde tüylenmiş yavrusunu besleyen bir erişkin ve 30 Mayıs 1950'de Marmara Gölü'nde yumurtlamanın nisan sonunda olduğunu gösterecek şekilde bir yuvada yeni tüylenmiş bir yavru kaydedilmiştir. 26 Haziran 1999'da Bafa Gölü'nde güçlükle uçan yeni tüylenmiş dört yavru gözlenmiştir. Bu kayıt muhtemelen ikici kuluçkadandır ve yumurtlamanın mayıs sonunda olduğunu göstermektedir. **MAR.** 4 Haziran 2006'da Kocaçay Deltası'nda en az iki tüylenmiş yavrulu bir yavru grubu ve Uluabat Gölü'nde yoğun bir böğürtlen çalılığının içinde yerden 1 m yüksekteki kullanılmış bir yuvanın yakınında dört tüylenmiş yavru gözlenmiştir. KAD. Kızılırmak Deltası'ndaki Yörükler Ormanı'nda özellikle nisan sonunda çok fazla bireyin öttüğü kaydedilmiş ve Haziran 1992 başlarında ise yiyecek taşıyan bir erişkin gözlenmiştir [@hustings1994]. Bu kayıtlar, nisan sonunun ilk kuluçkanın yoğun olarak başladığı tarih olduğunu gösterir. Ötüşler mart ile ağustos arasında kaydedilir ve muhtemelen yayılışındaki diğer yerlerde olduğu gibi yılda iki kez kuluçkaya yatar.

**Alttürler ve Sınıflandırma**

Roselaar (1995), Marmara ve Ege'nin büyük bölümündekileri sericea, ülkenin geri kalanındakileri ise orientalis olarak sınıflandırılmıştır. Öte yandan, iki form arasındaki farklılıklar çok hafiftir ve geniş bir kuşakta melezleşirler. Kuzeydoğu Anadolu'da yakalanan bir birey iki form arasında bazı karakterler göstermektedir. Bunun gibi durumlarda varyasyonları alttür seviyesinde tanımak süregelen evrimsel dinamikleri anlamak için çok faydalı değildir. Baker (1997) sericea formunu tanımamaktadır. Ayrıca orientalis formunun teşhisini bile şüpheli olmalıdır.

## Uzun Kuyruklu Baştankara

*Aegithalos caudatus*, Long-tailed Tit

***Yaygın ve çok sayıda bulunan yerli bir türdür.***

İç Anadolu'nun orta kesiminin çoğunda bulunmaz. Karadeniz'in doğusunda nadir görülür, bulundurduğu bazı uygun alanlara gözlemcilerin pek ilgi göstermediği Doğu Anadolu'nun çoğu bölgesinde görülmez. Çok kısa süre önce bu bölgenin en batısında yer alan Malatya çevresindeki bağ ve bahçelerde tephronotus ırkının lokal olarak bol bulunduğu keşfedilmiştir. Güneydoğu Anadolu'daki kısa süre önce yapılan araştırmada türün bu bölgede son derece lokal dağıldığı ortaya çıkmıştır. Üremesi için uygun habitatların varlığına rağmen üremese de buralarda sonbahar ve kışın daha yaygın olması olasıdır. Çeşitli ağaçlık ve çalılık alanlarda, daha çok deniz seviyesinden 1300 m'ye kadar görülür. Toroslar'da 1500 ve Batı ve Orta Karadeniz'de 2000 m'de kaydedildiği de olmuştur.

![](images/harita_Aegithalos%20caudatus.png)

**Üreme**

Hem ovalık hem de dağlık arazide yaprak döken ve ibreli açık ormanlarda ve yüksek çalılıklarda bulunur. Türkiye'de yuva, yuvalama alanı ve yumurta sayısı ile ilgili ayrıntılı bilgi bulunmamaktadır. Türkiye dışındaki diğer bölgelerde genellikle bir çalı içine, bazen de bir ağaca yuvalar. Örümcek ağları ile birbirine tutturulmuş yosunlardan oluşan, likenle sıvanmış ve tüylerle kalın bir şekilde astarlanmış dikine uzanan, tepesine yakın yerde deliği olan kubbeli bir yuvası vardır. Olağan yumurta sayısı 8-12 yumurtadır (5-16). KAD. Kızılırmak Deltası'nda 1992'de nisan sonu ve mayıs başı arasında birkaç yuva, haziran başında ise aile grupları gözlenmiştir [@hustings1994]. Yine aynı yerde 8-9 Haziran 1969'da üç aile grubu kaydedilmiştir [@dijksen1985]. 8 Mayıs 1977'de Kızılcahamam'da bir yuva kaydedilmiştir (Barış vd. 1984). **AKD.** 9 Haziran 1981'de Antalya'da, 14 Haziran 1992'de ve 18 Haziran 1996'da Uzuncaburç'ta aile grupları gözlenmiştir. 26 Mayıs 1995'de Marmaris yakınında birçok tüylenmiş genç kaydedilmiştir. **MAR.** 16 Mayıs 1967'de İğneada'da (Rokitansky ve Schifter 1971), 3 Haziran 1998'de Uluabat Gölü'nde (Welch ve Welch 1998b) aile grupları gözlenmiştir. **DOA.** 4 Haziran 1969'da Yüksekova yakınında aile grupları gözlenmiştir.

**Alttürler ve Sınıflandırma**

Türün geniş yayılış bölgesinde, Harrap ve Quinn (1996) tarafından dört gruba ayrılan en az 19 ırk tanımlanmıştır. Anadolu'daki popülasyonlar Akdeniz ve güneybatı Asya'ya endemik olan alpinus grubuna dahildir. Bu takson, europaeus grubuyla karşılaştırıldığında daha kısa kanat ve kuyruğa sahip oluşu, daha koyu renkli kafası, nerdeyse hiç pembeliği olmaması ve üst kısımlarının büyük ölçüde gri olmasıyla tanımlanabilir. Ne var ki, europeaus grubu Trakya'da Türkiye'ye sokulur. Bu bölgede örnekler üzerinde inceleme yapan Roselaar, güneybatıda macedonicus, kuzeyde europeaus'a rastlamış ve bunların yanı sıra geçiş formlarının dahi görülebileceği tahmininde bulunmuştur. Anadolu'nun büyük çoğunluğunda alpinus grubuna dâhil olan tephronotus bulunurken, major ise kuzeydoğu Karadeniz'de görülür. Ülkenin güneydoğusunun uçlarında görülen formun da Iran passekii formu (ya da geçiş formları) olabileceği varsayılabilir ([@roselaar1995]). A. caudatus'un dört grup ile sınırlandırılmasını kesinlikle destekliyoruz. Yukarıda söz edilmeyen diğer gruplar ise, Kuzey Avrasya'nın büyük çoğunluğunda görülen nominat caudatus ile Çin'de görülen ve bazı yazarlarca önceden ayrı bir tür olarak (İng. Silver-throated Tit) değerlendirilmiş olan glaucogularis'dir.
