---
title: "Örümcekkuşları ve Kargalar"
---

## Sarıasma

*Oriolus oriolus*, Eurasian Golden Oriole

***Yaygın ve çok sayıda bulunan yaz göçmeni ve geçit türüdür.***

Muhtemelen Karadeniz ve Trakya'da çok bol bulunur. Yaprak döken ormanlarda ve hatta küçük kavaklıklarda bile bulunur. Üreyen bireylerle geç göçmenleri ayırt etmek zor olduğu için üreme alanını tanımlamak kolay değildir. Nehir vadileri, açık ormanların olduğu ovalar, plantasyonlar ve özellikle kavak ve meşe, nadiren de çınar ve huş olmak üzere yaprak döken baltalıklarda ürer. Batı ve Orta Anadolu'da 0--1200 m'de ve Doğu Anadolu'da 2200 m'ye kadar bulunur. Ağaç olmayan bozkırlarda ve dağlık alanlarda üremez.

Geçiş sırasında daha yaygın ve sayıca fazladır. İlkbahar geçişi mayısta en yoğundur; nisan ortasından itibaren kaydedilir. Kumerloeve (1970a) 2 Nisan'daki bir kayıttan bahsetmektedir. İlkbahar geçişi en azından kuzeyde ciddi olarak haziran başına kadar devam edebilir. Sonbaharda nispeten azdır; sonbahar göçü İstanbul Boğazı'nda açıkça ağustos sonu ile eylül ortasında zirve yapar ve genellikle eylül sonunda tamamlanır, Kızılırmak Deltası'nda 15 Ekim tarihli geç bir kayıt vardır.

![](images/harita_Oriolus%20oriolus.png)

**Üreme**

Açık genellikle yaşlı ve yaprak döken ormanlarda ve özellikle nehir boylarında ve göl kenarlarında olmak üzere yerlerde kavaklarda ve söğütlerde ürer. Bazıları nisan sonunda çoğunlukla mayısta üreme alanı tutar. 1992'de Yörükler Ormanı'nda (Kızılırmak Deltası) en yüksek sayılar mayıs ortasında kaydedilmekle birlikte nisan ortasından itibaren görülmeye başlanmış ve haziran başında bile yeni alanı kurulmuş, 8 Mayıs'tan itibaren yuva yapımı gözlenmiş, üreme yoğunluğu ortalama 0,25 alan/ha ve en yüksek 0,55 alan/ha olarak hesaplanmıştır [@hustings1994]. **MAR.** Kocaçay Deltası'nda açık alüvyonlu ormandaki yaşlı ağaçları tercih eder. 1993'te 31 hektarlık bir alanda 0,3 öten erkek kaydedilmiştir (Ertan 1996). Genellikle bir ağacın yüksekteki yatay dalları arasında otlardan kâse şeklinde bir yuva yapar. Türkiye'de yumurta sayısı kaydedilmemiştir, ancak diğer yerlerde 3-4 (6'ya kadar) olur. KAD. 15 Temmuz 1971'de Kızılırmak Deltası'nda, yumurtlamanın 12 Haziran'da olduğunu gösterecek şekilde yeni tüylenmiş bir yavrunun erişkinler tarafından beslendiği gözlenmiştir [@dijksen1985]. **DOA.** Gelinkaya'da yol kenarındaki kavaklarda yerden 15 m yüksekte bir yuva bulunmuş ve bu yuvada 23-25 Haziran 2004'te dişinin kuluçkada olduğu gözlenmiştir. **İÇA.** 17 Mayıs 1998'de Ankara yakınlarında yuva yapımı gözlenmiştir. 2004 yılında Hasan Dağı'nda yerden 5 m yüksekte bir yuva bulunmuştur. Birçok çift mayıs ortası ile sonunda yumurtluyor gibi görünmektedir.

**Alttürler ve Sınıflandırma**

Monotipik bir türdür.

## Kızıl Sırtlı Örümcekkuşu

*Lanius collurio*, Red-backed Shrike

***Ülke genelinde yaygın ve çok sayıda bulunan yaz göçmeni ve geçit türüdür.***

Görünüşe göre sadece Ege'nin güneyinde, Akdeniz ve Güneydoğu Anadolu'nun en azından bazı yerlerinde ve İç Anadolu'nun ağaçsız, yarı bozkır alanlarında büyük ölçüde yoktur. Özellikle Doğu Anadolu'da ve Toroslar'ın doğusunda deniz seviyesinden en az 2300 m'ye kadar, çoğunlukla açık ormanlarda ve tarlaların olduğu çalılık alanlarda bulunur. Geçiş sırasında ülke genelinde daha yaygın, bol ve hatta bazen çok boldur. İlkbahar geçişi nisan başı ile mayıs sonu arasında ve yoğun olarak nisan sonu ve mayıs ortasına kadar sürer. Sonbaharda, çoğunluğu eylül boyunca olmak üzere ağustos ortasından ekim sonuna kadar geçer. Güneyde en geçi 17 Kasım'da olmak üzere kasımda da bir düzine civarında kaydı vardır.

![](images/harita_Lanius%20collurio.png)

**Üreme**

Seyrek çalılıklar, çalı çitleri, yol boyundaki ağaç altı çalılıklarında ve bazen de izole çalılarda bulunur. Sık sık orman kenarlarında ya da orman açıklıklarında ve çayırlar ve ekili alanlar gibi çalıların olduğu açık alanlarda da yuvalar. Kızılırmak Deltası'nda birçoğu orman kenarında ya da dikenli çalılıklar ya da çitlerin olduğu çok ağaçlık alanlar, çayırlar, alçak çalıların olduğu kumullar hatta çayırlardaki ve sazlıklardaki küçük çalılarda ürer. Üreme yoğunluğu hektar başına 25 üreme alan ile toplam 650-700 çift tahmin edilmiştir [@hustings1994]. Kocaçay Deltası'nda alüvyonlu ormanın kenarındaki çalılık kumullarda yoğun bir üreyen popülasyon vardır. Tercihen dikenli ve iyi korunak sağlayan bir çalıda yerden 0,5-2 m yüksekte (18 yuvada) otlar, bitki sapları ve yosundan kâse şeklinde yaptığı yuvasını kıl ve biraz da yünle kaplar. Türkiye'de gözlenen yumurta sayısı 4 (4 yuvada), 5 (6 yuvada), 6 (2 yuvada). Yavru sayısı: 4 (5 yuvada), 5 (4 yuvada). **AKD.** 13 Mayıs 1997'de Eğirdir'de yumurtalı bir yuva bulunmuş. 17 Mayıs 1996'da, 27 Mayıs 1998'de ve 13 Haziran 1993'te Demirkazık'ta yumurta koyma işlemi tamamlanmış üç yuva ve 7 Haziran 1996'da yavrulu iki yuva ve 7 Haziran 1998'de yumurtlamanın 18 Mayıs civarında olduğunu gösterecek şekilde yeni yumurtadan çıkmış bir yavru görülmüştür. 6 Temmuz 1989'da Akseki'de bir aile grubu gözlenmiştir. **İÇA.** Kızılcahamam'da yumurtlamanın mayıs ortasında olduğunu gösterecek şekilde 17 Haziran 1983'te tüylenmiş bir yavru kaydedilmiştir (Barış vd. 1984). Yine Kızılcahamam'da 16 Haziran 1993'te dört günlük yavrulu yuvalar ve yumurtlamanın mayıs sonu-haziran başında olduğunu gösterecek şekilde 27 Haziran 1992'de yarı gelişmiş bir yavru görülmüştür; 22 Temmuz 1969'da Ankara'nın varoşlarında tamamen tüylenmiş iki yavru kaydedilmiştir. **MAR.** 21 Mayıs 1967'de Kocaçay Deltası'nda yuva yapımı gözlenmiştir. 24 Haziran 1999'da yumurtlamanın 21 Mayıs'a kadar olduğunu gösterecek şekilde tüylenmiş yavrularını besleyen birkaç çift kaydedilmiş, 24 Haziran 1999'da büyüme evresinin dörtte üçünü tamamlamış yavrulu iki yuva ve 18 Haziran 1999'da beş yumurtalı, muhtemelen önceki yuvanın telafisi olan geç bir yuva bulunmuş, 3-4 Haziran 2006'da yumurtalı üç yuva ve yumurtlamanın mayıs ortasında olduğunu gösterecek şekilde yeni yumurtadan çıkmış yavrulu başka bir yuva bulunmuştur. Marmara'da diğer yerlerde 1973 Haziran sonunda beş lokalitede yiyecek taşıyan erişkinler gözlenmiş ve 28 Haziran 1973'te Uluabat Gölü'nde tüylenmiş yavrusunu besleyen bir çift kaydedilmiştir. KAD. 20 Haziran 1992'de Yeniçağa Gölü'nde yuva yapımı gözlenmiş, 23 Haziran 1992'de bir yumurtalı bir yuvada yumurtalar tamamlanmamış olup yuva muhtemelen önceki yuvanın telafisidir. 16 Haziran 1993'te yeni yumurtadan çıkmış dört yavrulu bir yuva, dört yumurtalı başka bir yuva ve yumurtlamanın 25 Mayıs civarında olduğunu gösterecek şekilde yaklaşık üç günlük dört yavru bir yuva bulunmuştur. 10 Haziran 1975'te Kızılırmak Deltası'nda yuva yapımı gözlenmiş ve yavruların tüylendiği en geç tarih ise 23 Temmuz 1971 olarak kaydedilmiştir [@dijksen1985]. 4 Haziran 1992'de bir erkeğin muhtemelen yuvada kuluçkada olan dişiyi beslediği gözlenmiştir [@hustings1994]. **DOA.** 7 Haziran 1975'te Tatvan'da dört yumurtalı bir yuva, 7 Haziran 2001'de Balık Gölü'nde beş yumurtalı bir yuva bulunmuştur. 13 Haziran 2001'de Van Gölü'nde yumurtalı bir yuva görülmüştür. **GDA.** 9 Haziran 2006'da Işıklı'da (Gaziantep) altı yumurtalı bir yuva bulunmuştur. Yavrular tüylendikten sonra hatırı sayılır bir süre erişkinlerle birlikte kalırlar; dolayısıyla ağustosta gözlenen aile grupları çok daha önce üremiş olabilir.

**Alttürler ve Sınıflandırma**

Roselaar (1995), batı ve güneydeki kuşları nominat collurio ve Doğu Anadolu'nun uç kesimindekileri de kobylini olarak değerlendirir. Orta Anadolu'da ise geniş bir melezleşme alanı olduğunu belirtir. Roselaar'ın (1995) collurio ve kobylini arasındaki farkın zayıf ve varyasyonun güçlü şekilde klinal olduğunu söylediği düşünülürse kobylini ve diğerlerinin ayrı alttür olarak tanınması sadece boş bir iddia olabilir. Lefranc ve Worfolk'un (1997) belirttiği gibi Batı Avrupa'da (collurio) bile erkeklerin farklı ırklara ait özellikler gösterebildiği göz önüne alınarak ve örnekler üzerinde yaptığımız incelemelere dayanarak Stepanyan (1978) ve Lefranc ve Worfolk'un (1997) görüşü doğrultusunda tür monotipik olarak değerlendirilmelidir. 1990 ilkbaharında Çukurova'da yakalanan birkaç bireyin Sibirya'da üreyen pallidus formunu andıran tüy örtüsü özelliklerine sahip olduğu görülmüştür (Kivit vd. 1994).

## Türkistan Örümcekkuşu

*Lanius phoenicuroides*, Red-tailed Shrike

***Rastlantısal konuktur.***

Aksi belirtilmediği sürece kayıtların hepsi bir bireye aittir. 17 Ağustos 1972'de Erzurum yakınlarında (OST 1975), 25 Temmuz 1977'de Eceabat'ta (Çanakkale) (Louette vd. 1977), 16 Mayıs 1991'de Tirebolu'nun 12 km güneybatısında Espiye'de bir erkek ([@kirwanmartins1994]), 3 Mayıs 1998'de Kızılırmak Deltası'nda yakalanıp fotoğraflanan bir erkek, 24 Kasım 2007'de Gelemen'de (Samsun) fotoğraflanan ilk kışında bir birey (Balmer ve Betton 2008)

![](images/harita_Lanius%20phoenicuroides.png)

**Üreme**

Türkiye'de yuvalamaz.

**Alttürler ve Sınıflandırma**

Eskiden kızıl kuyruklu örümcekkuşunun bir alttürü olarak ele alınıyordu. Ayrıntılı tartışma için Türkistan örümcekkuşunun metnini okuyun.

## Moğolistan Örümcekkuşu

*Lanius isabellinus*, Isabelline Shrike

***Rastlantısal konuktur.***

Aksi belirtilmediği sürece kayıtların hepsi bir bireye aittir 31 Ağustos 1972'de Burgaz'da (İstanbul), 15 Nisan 2001'de Mogan Gölü'nde (Ankara) bir erkek (Kirwan vd. 2003), 30 Nisan 2004'te Göksu Deltası'nda fotoğraflanan bir erkek, 19 Ocak 2008'de Gediz Deltası'nda fotoğraflanan ilk kışında bir erkek kaydedilmiştir.

22-23 Mart 2015'te Birecik'te bir birey

29 Ekim 1 Kasım 2016'da Rize'de bir birey.

Son taksonomik revizyon öncesi alttür seviyesinde tanımlanmayan kuşların kayıtları: 13 Mayıs 1969'da Silifke yakınlarında bir dişi (OST 1972), 9 Temmuz 1981'de (olağandışı bir tarihte) Halfeti'nin güneyinde (Güneydoğu Anadolu), 15 Eylül 1982'de Uluabat Gölü'nde, 11 Mayıs 1984'te Diyarbakır ve Kâhta arasında (Kasparek 1990a), 16 Mayıs 1987'de Birecik'te ([@kirwanmartins1994]), 6 Ağustos 1987'de Manyas Gölü'nde, 28 Ağustos 1988'de Doğubayazıt ve Adilcevaz arasında (Kasparek 1990a), 30 Eylül 2006'da Birecik'te (Balmer ve Betton 2007a).

![](images/harita_Lanius%20isabellinus.png)

**Üreme**

Türkiye'de yuvalamaz.

**Alttürler ve Sınıflandırma**

Kryukov (1995), cristatus grubundaki örümcekkuşlarının arasındaki etkileşimleri çalışmış ve tüy örtüsü karakterleri, biyometri ve yuvalama dönemleri göz önüne alındığında phoenicuroides'in geçici olarak monotipik bir tür olarak dikkate alınması gerektiği sonucuna varmıştır. Türkmenistan'ın güneyinde bu formlar simpatrik gibi görünmektedir, ancak Türkmenistan'ın diğer yerlerinde ve aynı zamanda İran ve Cungarya Havzası'nda (Moğolistan ve Çin) ara formlar kaydedilmiştir. Daha sonra yapılan bir çalışma orijinal cristatus grubunun tür düzeyinde altı taksonu kapsayabileceğini ortaya çıkarmıştır: cristatus, lucionensis ve superciliosus olmak üzere "kahverengi" ve phoenicuroides, isabellinus ve arenarius olmak üzere devetüyü rengindeki örümcekkuşları. Bu türlerin tanımı en iyi şekilde Worfolk (2000) tarafından yazılmıştır. Bu taksonların birkaçının potansiyel olarak Türkiye'de rastlantısal tür olduğu için gelecekte bu formlardan birini gözleyecek olanların bu makaleyi bilmeleri iyi olur. Pearson (2000), isabellinus'un tip örneği ile ilgili ve speculigerus'un isabellinus'un bir sinonimi olarak düşünülmesine neden olan gerekçelerle ilgili karışıklığı tartışmış ve Schodde ve Bock (2002) tarafından da ihtiyatla desteklenmiştir.

## Uzun Kuyruklu Örümcekkuşu

*Lanius schach*, Long-tailed Shrike

***Rastlantısal konuktur.***

Türkiye'de bir kez kaydedilmiştir. 24 Eylül 1987'de Birecik'te ilk kışındaki bir erkek fotoğraflanmış, yakalanmış ve örnek olarak alınmıştır (Shirihai ve Golan 1994). Bu örnek Tring Doğa Tarihi Müzesi'ndedir (kayıt no. 1988.23.1). Yakın Doğu'daki diğer kayıtlar şöyledir: Kasım 1982'den 1983 Şubat'ının üçüncü haftasına kadar Sede Boqer'de (İsrail) batı erythronotus ırkından erişkin bir erkek kaydı aynı yazarlar tarafından tanımlanmış (Shirihai ve Golan 1994), 11-13 Nisan 2004'te Akaba'da (Ürdün) bir birey fotoğraflanmış (Dufourny 2006), Ekim 2004'te ve Kasım 2006 ile Nisan 2007 arasında Kuveyt'te yalnız bireyler gözlenmiştir (Balmer ve Betton 2007a, b).

![](images/harita_Lanius%20schach.png)

**Üreme**

Türkiye'de yuvalamaz.

**Alttürler ve Sınıflandırma**

Toplanmış olan örnek özellikle yayılış alanının batısında bulunan erythronotus'a benzese de alttürü kesin olarak tanımlanmamıştır (bkz. Shirihai ve Golan 1994).

## Büyük Örümcekkuşu

*Lanius excubitor*, Great Grey Shrike

***Seyrek ve yaygın kış göçmenidir.***

Çoğunluğu ekim sonundan itibaren gözlenir, ancak Doğu Anadolu'da ve Marmara'da bazen eylülün ikinci yarısında da kaydedilir. Mart ortası ve sonuna kadar ya da daha nadir olarak nisana kadar kalır. En düzenli olarak gözlendiği bölgeler Marmara, Karadeniz ve İç Anadolu'dur; Ege ile Akdeniz'de ise nispeten az kaydı vardır. Özellikle gençlerin, sonbaharda kara alınlı örümcekkuşu ile karıştığı ortadadır, örneğin Helbig (1984) ve Kumerloeve'nin (1961) bahsettiği Samsun ve Gelibolu'da (Çanakkale) mayıstaki iki kayıt da belirsiz olarak nitelendirilebilir.

![](images/harita_Lanius%20excubitor.png)

**Üreme**

Türkiye'de yuvalamaz.

**Alttürler ve Sınıflandırma**

Bulgaristan'da üreyen L. e. homeyeri'nin Türkiye'de en sık rastlanan form olması beklenirken (Lefranc ve Worfolk 1997) ülkedeki örnekler nominat excubitor alttürüdür. 19 Ekim 1871'de Pendik'ten alınan bir dişi örnek (BB0792) ve 28 Ekim 1872'de Karanski'den (Marmara'da bilinmeyen bir lokalite) alınan bir erkek örnek (BB0791) Manchester Müzesi'ndedir. Robson tarafından, 12 Kasım 1864'te alınmış lokalitesi belli olmayan bir erkek örnek (BM 88.5.1930.391), 19 Ekim 1871'de Pendik'ten alınan bir erkek örnek (BM 72.11.4.19301) ve 22 Ekim 1871'de Haranköy'den alınan bir dişi örnek (BM 98.9.1920.572) Tring Doğa Tarihi Müzesi'ndedir. Olağandışı erken bir tarihte, 23 Eylül 1898'de alınan örnek dâhil sonbaharda İstanbul civarından alınan, Sofya Ulusal Doğa Tarihi Müzesi'ndeki altı Alléon örneğinin tümü de excubitor alttürüdür. Arazide gözlenenlerin sadece üçünün ırkı belirlenmiştir. Ankara, Eskişehir ve İstanbul'da gözlenen bu bireylerin üçü de nominat excubitor alttürüdür (B Demirci, E. Yoğurtçuoğlu). Mathey-Dupraz (1921), bir L. meridionalis (İng. Southern Grey Shrike) örneğinin Robert Koleji'ndeki (Bebek, İstanbul) koleksiyonda bulunduğundan bahsederek türü nadir olarak tanımlar ve Türkiye'de başka bir kayıttan bahsetmez. Bu örnekle ilgili hiçbir ayrıntı verilmemiştir ve görünüşe göre artık mevcut değildir (Kirwan 1997a). Meridionalis kompleksinin tür statüsüne yükseltilmesinin ardından (örneğin Clement 1995, Grant ve Mackworth-Praed 1952, Isenmann ve Bouchet 1993, Panov 1983, Panov 1995, Snow ve Perrins 1998), bu kayıt yeni bir öneme sahip olmuştur, ancak öte yandan daha detaylı bilgi olmadan onaylanamaz.

Doğu Örümcekkuşu *Lanius pallidirostris* alttürünün 4 kaydı vardır. İlk kez 8 Eylül 2010'da Trabzon Yorma'da fotoğraflanmıştır. Ardından 4 Kasım 2010'da Rize Limanı'nda, 11 Eylül 2011'de tekrar Yorma'da, 30 Mart 2015'te ise Antalya Sahilin'de fotoğraflanmıştır.

**Üreme**

Türkiye'de yuvalamaz.

**Alttürler ve Sınıflandırma**

Türkiye'deki gözlemcilerin, Kıbrıs dâhil Ortadoğu'daki diğer yerlerde bulunan ve artan bir şekilde tür düzeyinde tanınan pallidirostris formuyla genellikle oldukça uygunsuz bir İngilizce isimle (İng. Steppe Grey Shrike) karşılaşabileceklerini akılda bulundurmaları gerekir. Hem meridionalis kompleksinin hem de pallidirostris formunun tür statüsüne yükseltilmesi düşüncesi moleküler destek kazanmıştır (Hernández vd. 2004). Gözlemcilerin modern tanımlama kaynaklarını kullanarak (örneğin, Lefranc ve Worfolk 1997, Perttula ve Tenovuo 2002) büyük örümcekkuşu gözlemlerinde tür düzeyinde tanımlama yapabilmek için özel bir dikkat göstermeleri gerekir.

## Kara Alınlı Örümcekkuşu

*Lanius minor*, Lesser Grey Shrike

***Oldukça yaygın ve nispeten seyrek yaz göçmeni ve geçit türüdür.***

Marmara, Ege, Akdeniz ve Karadeniz'de daha lokal olmakla beraber tüm bölgelerde ürer. Karadeniz'deki çok iyi gözlenen ve düzenli üreyen bir popülasyonu destekleyebilecek çok az alandan biri olan Kızılırmak Deltası'nda görünüşe göre teyit edilmiş bir üreme kaydı yoktur. İç ve Doğu Anadolu'da en boldur. En az 2500 m'ye kadar tepelik ya da yüksek alanlarda genellikle çalıların arasındaki seyrek ağaçlarda ürer.

Geçit sırasında, özellikle Doğu Anadolu'da olmak üzere ülke genelinde daha yaygın ve boldur. Genel olarak, ilkbahar geçişi mart sonundan en az mayıs sonuna kadar gerçekleşir, mayıs ortasında zirve yapar ve muhtemelen hazirana da sarkar (Albrecht 1986, Hustings ve van Dijk 1994). Karadeniz'e nisan sonundan önce nadiren ulaşır. İç Anadolu'da geçiş mayısın ilk haftası en yoğundur (Schekkerman ve van Roomen 1993). Sonbahar geçişi ise temmuz sonundan ekim ortasına hatta daha çok ekim başına kadar gerçekleşir, ağustos sonu ile eylül ortası arasında zirve yapar.

![](images/harita_Lanius%20minor.png)

**Üreme**

Çoğunlukla yol kenarlarında ağaçların ve baltalıkların olduğu açık alanlarda ve seyrek çalıların ve izole ağaçların içinde ürer. Muhtemelen mevcut ağaçların boyuna bağlı olarak çok çeşitli yüksekliklerde yuva yapar. Örneğin, Karadağ'da (İç Anadolu), dikenli bir çeşit armut ağacında bulunan altı yuva yerden 1,5-2,8 m yükseklikteyken (Ramsay 1914) Erçek gölü yakınlarında kavak ağaçlarında bulunan üç yuva yerden 5 metre, 12 m ve 12 m yüksekliktedir. İnce dallar, bitki sapları ve kökçüklerden kâse şeklinde yaptığı yuvasını tüyler, kökler, kıllar ve yünle kaplar. Türkiye'de gözlenen yumurta sayısı 4 (1 yuvada), 5 (5 yuvada), 7 (1 yuvada). Yavru sayısı hakkında hiç kayıt yoktur, ancak tüylenmiş yumurta sayısı çoğunlukla 4-5 olur. **İÇA.** 27-29 Mayıs 1907'de Karadağ'da her biri beş taze yumurtalı beş yuva bulunmuş ve 21 Haziran 1907'de yuva yapımı gözlenmiş (Ramsay 1914), 10 Haziran 1998'de Karapınar yakınlarında yumurtlamanın 21 Mayıs'ta olduğunu gösterecek şekilde içinde çatlayan yumurtalar olan bir yuva bulunmuş, 1 Haziran 1972'de Karadağ'da 1500 m'de dört yumurtalı bir yuva ve 7 Haziran 1971'de Ulukışla yakınlarında bir zeytin ağacında kullanılan bir yuva bulunmuştur. 24 Temmuz 1971'de Karadağ'da yeni tüylenmiş yavrularıyla birlikte iki çift gözlenmiştir ve 22 Haziran 1973'te Ankara yakınlarında yeni tüylenmiş yavrusuyla bir çift kaydedilmiştir. 3 Temmuz 1989'da Madenşehir yakınlarında 4-5 yavrusunu besleyen iki erişkin gözlenmiştir. **AKD.** 29 Mayıs 1991'de Akseki'de yuva yapımı gözlenmiştir, 12 Haziran 1973'te Pınarbaşı'nda yedi yumurtalı bir yuva bulunmuş ve 1-3 Ağustos 1971'de birkaç aile grubu gözlenmiştir. **DOA.** 2 ve 11 Haziran 2001'de Erçek Gölü yakınlarında üç yuvada kuluçkada erişkinler gözlenmiştir.

**Alttürler ve Sınıflandırma**

Monotipik bir türdür.

## Maskeli Örümcekkuşu

*Lanius nubicus*, Masked Shrike

***Yaygın ve seyrek yaz göçmenidir.***

Görünüşe göre büyük oranda habitat kaybı nedeniyle son yıllarda popülasyonu en az %10 azalmıştır (Perktaş 2004). Çok lokal olarak Marmara'da, genellikle kıyılardan çok iç kesimlerde olmak üzere Ege ve Akdeniz'de, muhtemelen oldukça lokal olarak İç Anadolu'nun bitişik alanlarında ve yaygın olarak Güneydoğu Anadolu'nun kuzey sınırı boyunca ürer (Kirwan 1998a). Karadeniz ve Doğu Anadolu'nun büyük bölümünde yoktur. Son zamanlarda yapılan bir arazi çalışmasıyla İliç ve Kemaliye'de (Erzincan) üreyen bir popülasyon ortaya çıkarılmışsa da bu bölgelerde çoğunlukla nadir bir geçit türüdür. Ayrıca, uygun iklim koşulları nedeniyle Kelkit Vadisi'nde de olması beklenebilir. Mayıs ortasından itibaren açık meşe ya da çam ormanlarından narenciye bahçelerine ve zeytinliklere kadar yarı ağaçlık habitatlarda en az 2000 m'ye kadar ancak daha çok 1100 m'nin altında ürer. İlkbaharda mart ortasından itibaren hafif bir geçiş başlar, nisan ortasından mayıs başına kadar zirve yapar. Doğu Anadolu'da ve Karadeniz'de mayısın ikinci yarısında ve bazen haziran başında da göçmenler kaydedilir. Sonbahar geçişi ağustos ortası ve ekim sonu arasında kaydedilmiş olup, en yoğun olarak eylülde gerçekleşir.

![](images/harita_Lanius%20nubicus.png)

**Üreme**

Zeytinlikler ve meyve bahçeleri dâhil yaprak döken ve ibreli ormanların kenarlarında ve açıklıklarında ve çit çalılarının ve ağaçların olduğu daha açık tarım alanlarında ürer. 1993 yılında Kocaçay Deltası'nda alüvyonlu bir ormanda 31 hektarlık bir alanda hektar başına 0,26 çiftin ürediği (Ertan 1996). Zeytin, elma, armut, incir ve çam da dâhil olmak üzere ağaçlarda ve çalılarda, en alçak 0,9 m ([@mcneile1950]) ve en yüksek 8 m olmak üzere genellikle yerden 2-3 m yüksekte ve genellikle yan dallarda yuva yapar. Dallardan ve bitki saplarından kâse şeklinde yaptığı yuvasını ince kökler ve bitki lifleriyle kaplar. Türkiye'de gözlenen yumurta sayısı 5 (5 yuvada), 6 (4 yuvada), 7 (1 yuvada). Yavru sayısı: 5 (1 yuvada). Altı tüylenmiş yavrunun kaydedildiği olmuştur. **EGE.** 18 Mayıs 1899'da İzmir yakınlarında Selous (1900) tarafından hepsi zeytin ağaçlarında ve yerden 2,5-3 m yüksekte yumurtalı birkaç yuva bulunmuştur; [@mcneile1950] de İzmir civarında yuvalar bulmuştur. 10 Mayıs 1950'de kuluçkaya evresinin başında olan altı yumurtalı bir yuva, 15 Mayıs 1951'de yedi yumurtalı başka bir yuva ve 8 Mayıs 1951'de tamamlanmamış başka bir kuluçka bulunmuş ve 12 Mayıs 1951'de bu yuvaya üç yumurta daha bırakılmıştır. 29 Mayıs 1999'da Söke'de altı yumurtalı bir yuva bulunmuştur. **MAR.** 25 Haziran 1999'da Kocaçay Deltası'nda beş küçük yavrulu bir yuva bulunmuş, en erken 26 Haziran 1973'te Ayvacık'ta olmak üzere üç tüylenmiş yavru kaydı vardır. **İÇA.** 7 Haziran 1975'te Kalecik'te yuva yapımı gözlenmiş, Karapınar yakınlarında 11 Haziran 1998'de beş yumurtalı bir yuva bulunmuş ve 10 Haziran 1998'de yeni yumurtadan çıkmış bir yavru kaydedilmiştir. 21 Ağustos 2005'te İnözü Vadisi'nde bir erişkinin iki tüylenmiş yavruyu beslediği gözlenmiştir. 17 Mayıs 1975'te Uludere'de neredeyse tamamlanmış bir yuva bulunmuş ve 7 Temmuz 2004'te İliç yakınlarında bir meşe ağacındaki bir yuvada iki erişkin gözlenmiştir. **AKD.** 7 Mayıs 2004'te, 12 Mayıs 2005'te ve 22 Mayıs 1993'te Uzuncaburç'ta ve 21 Mayıs 1996'da Taşağıl'da yuva yapımı gözlenmiştir. 12-14 Mayıs 1987'de Çukurova'da iki yuva bulunmuştur (van der Have vd. 1988). 5 Haziran 1974'de İntepe'de bir incir ağacında beş yumurtalı bir yuva, 14 Haziran 1992'de Uzuncaburç'ta bir yumurtalı yumurtaları tamamlanmamış bir yuva, 10--18 Haziran 1992'de beş yumurtalı başka bir yuva ve 10 Haziran 2006'da yine beş yumurtalı başka bir yuva bulunmuştur. 25 Mayıs 2007'de Side yakınlarında altı yumurtalı bir yuva bulunmuştur. 30 Temmuz 1972'de Aladağ'da kaydedilen yeni tüylenmiş altı yavru dâhil temmuz-ağustos aylarında altı tüylenmiş yavru kaydı vardır.

**Alttürler ve Sınıflandırma**

Monotipik bir türdür.

## Kızıl Başlı Örümcekkuşu

*Lanius senator*, Woodchat Shrike

***Yaygın ve çok sayıda bulunan yaz göçmeni ve geçit türüdür.***

Ege'de, daha lokal olarak Marmara'da, daha az sayıda Akdeniz'de, İç ve Doğu Anadolu'nun Akdeniz'e komşu bölgelerinde ve bol olarak Güneydoğu Anadolu'nun büyük bölümünde ürer. Diğer yerlerde muhtemelen çok lokal olarak üreyen bir türdür. Genellikle çok çeşitli ova habitatında, özellikle narenciye bahçeleri ve zeytinlikler olmak üzere tarımsal alanlardaki çalılık ve yarı ağaçlık alanlarda mayıs başından itibaren ürer. Marmara ve Ege'de deniz seviyesinden 800 m'ye kadar, Akdeniz'de 1200 m'ye kadar ve Doğu ve Güneydoğu Anadolu'da 500- 2000 m'de ürer ([@roselaar1995]). Geçiş sırasında özellikle ilkbaharda daha bol ve yaygındır. İlkbaharda çoğunlukla nisan ortasında geçiş yapar, mart ortası ile mayıs başına kadar kaydedilir. Sonbaharda ise ağustos başı ve ekim sonu arasında kaydedilmiş olup yoğun olarak eylül ayında geçiş yapar. Sonbahar geçişi daha seyrektir.

![](images/harita_Lanius%20senator.png)

**Üreme**

Açık alanlardaki yüksek ve izole çalılar, çit bitkileri, meyve bahçeleri, zeytinlikler ve açık ağaçlık alanlarda ürer. Bir ağaçta ya da çalıda, 1,5-2,5 m yükseklikte (8 yuvada) yuva yapar. Muhtemelen kısıtlı veri nedeniyle yüksekte hiç yuva kaydedilmemiştir, oysa İspanya'da 8 m'ye kadar yuvalar olağandır. Kökler, otlar ve diğer bitkisel malzemeden kâse şeklinde yaptığı yuvasını yün, kıl ve tüylerle kaplar. Türkiye'de gözlenen yumurta sayısı 4--7, çoğunlukla 5--7 (12 yuvada). Yavru sayısı: 4 (1 yuvada), 6 (1 yuvada). **EGE.** 1950-51'de İzmir ve Manisa çevresinde çoğunlukla [@mcneile1950] tarafından kırktan fazla yuva bulunmuş, nisan ortasında yuva yapımı gözlenmiş, en tamamlanmış kuluçkalar en erken 20 Nisan'dan mayıs boyunca ve geç 3 Haziran'da kaydedilmiş, çoğunlukla büyümüş yavrular mayıs sonunda ve tüylenmiş yavrular 20 Haziran'dan itibaren gözlenmiştir ([@mcneile1950], PC, Selous 1900); 22 Haziran 1966'da Menemen tepelerinde ve 30 Haziran 1966'da Marmara Gölü'nde tüylenmiş yavrular gözlenmiştir. **GDA.** 9-17 Mayıs 2004'te Durnalık'ta boş ama yumurtlamaya hazır üç yuva bulunmuş, 2 Haziran 2001'de aynı yerde yeni yumurtadan çıkmış bir yavru ve 7 Haziran 2006'da başka bir yuvada yarı gelişmiş altı yavru görülmüştür. 11 Mayıs 2004'te Birecik'te boş ancak yumurtlamaya hazır bir yuva bulunmuştur. 9 Haziran'dan sonra çoğunlukla Gaziantep civarında yeni tüylenmiş yavrular kaydedilmiştir. **AKD.** 14 Mayıs'ta Karataş'ta beş yumurtalı bir yuva bulunmuş, 5-6 Temmuz 1992'de Antalya yakınlarında tüylenmiş bir yavru kaydedilmiştir. **DOA.** 19 Mayıs 2005'te Malatya'da kuluçkada olan bir çift gözlenmiştir. **MAR.** 21 Haziran 1973'te Vize'de, 27 Mayıs 1967'de Susurluk'ta ve 27 Haziran 1973'te Ezine'de yavrularını besleyen erişkinler gözlenmiştir.

**Alttürler ve Sınıflandırma**

Trakya ve Marmara'daki diğer yerlerde ve Ege boyunca güneyde Bodrum civarına kadar nominat senator ve Hatay'ın doğusunda kuzeyde Kars'a kadar niloticus bulunur. Akdeniz'deki ve Ege'nin güneybatı ucundaki durumu belirsizdir ve özellikle Akdeniz'den çok az veri vardır. Göksu Deltası'ndaki kuşların niloticus olması muhtemeldir. Akdeniz'de, belki de sadece göç zamanı olmak üzere senator alttürünün de güvenilir bir şekilde kaydedilmiş olmasına rağmen niloticus alttürü bölge boyunca görülebilir. Marmara ve Ege'deki bazı bireylerin orta kuyruk teleklerinin dibinde biraz beyazlık vardır, ancak bu genellikle niloticus alttüründen çok daha sınırlıdır.

## Alakarga

*Garrulus glandarius*, Eurasian Jay

***Yaygın ve çok sayıda bulunan yerlidir.***

İç, Doğu ve Güneydoğu Anadolu'da uygun habitatların bulunmadığı yerlerde görülmez. Deniz seviyesinden en az 2000 m'ye kadar yaprak döken ormanlar, makiler, zeytinlik ve turunçgil bahçelerinde epey yaygın şekilde görülmesinin yanında Toros Dağları ve Kuzeydoğu Anadolu Dağları boyunca uzanan iğne yapraklı ormanlar başta olmak üzere her türlü ormanlık alanda ürerler. Bazı kışlar nispeten az sayıda göçmen kuzey ve batı bölgelerine inerler, örneğin 24 Eylül -- 3 Ekim 1980 tarihleri arasında Borçka'da günde göç eden yaklaşık 100 birey sayılmıştır.

![](images/harita_Garrulus%20glandarius.png)

**Üreme**

Hem yaprak döken, hem de iğne yapraklı tüm orman ve korular, zeytinlik ve yüksek fundalıklarda ürer. Ağaç ve yüksek çalılarda yuva yapar. 1 Haziran 2004 tarihinde Akköy'de (Aydın) 3 m yükseklikte bir zeytin ağacında bulunan yeni fakat boş yuva diğer yerlerdeki yuvalarla aynı özelliği taşıyor olup, çalı çırpı ve ağaç dallarından örülmüş, kök parçaları ve tüylerle astarlanmış bir kâse şeklindeydi. Uzuncaburç'ta elma bahçelerinde yine 3 m'de çalı çırpı ve ağaç dallarından yapılmış, fakat naylon çuval ipliğiyle astarlanmış iki yuva bulunmuştur. Tamamlanmamış olan biri 7 Mayıs 2004 tarihinde bozulmuş halde ve içinde kırık bir yumurtayla bulunmuş, yeni yapılmış olan diğeri 15 Mayıs 2004 tarihinde boş halde bulunmuştur. Türkiye'de gözlenen yumurta sayısı 6 (1 yuvada). Diğer yerlerde genelde 5-7 yumurta bırakır. **İÇA.** 1968-1969 arasında bilinmeyen bir tarihte Kızılcahamam'da bazı aile grupları gözlenmiştir. **AKD.** 17 Haziran 1996'da Uzuncaburç çevresinde bir aile grubu ve 14 Nisan 1935'de Osmaniye yakınlarında "tam yuvalarını yapmak üzere" olan erişkin bireyler gözlemlenmiş (Bird 1937), 12 Mayıs 2005'te Uzuncaburç'ta 4 m yüksekliğinde dikenli bir çalıdaki bir yuvada kuluçkaya yatmış ya da yeni yavru çıkaran bir erişkin gözlenmiş; 10 Haziran 2006'da 4 m yüksekliğinde bir armut ağacında bulunan bir yuvada 6 yumurta ve aynı gün tüylenmiş üç yavru bulunmuştur. **EGE.** Manchester Müzesi'nde bulunan ve 1 Haziran 1871 tarihinde İzmir yakınlarında toplanmış 3 yumurta muhtemelen henüz yumurtaları tamamlanmamış bir yuvaya aittir. 18 Mayıs 2004'de İzmir yakınlarında yeni tüylenmiş yavrular görülmüştür. 16 Mayıs 2004'de Muğla yakınlarında başka türlerce işgal edilmiş bir yuvası bulunmuş, ve son olarak 14 Mayıs 2007'de Akköy'de bir zeytin ağacında ilk yumurtanın 18 Nisan'da bırakıldığını gösterir şekilde 6 günlük yavrular gözlenmiştir. **GDA.** 7 Mayıs 2002'de Yaylacak yakınlarında (Mardin) içinde yavruların olduğu bir yuva bulunmuş, 7 Mayıs 2002'de Alan ve Mardin yakınlarında ise kullanılan yuvalar görülmüştür. 8 Haziran 2002'de Uludere civarında tüylenmiş yavrular gözlenmiştir.

**Alttürler ve Sınıflandırma**

Glandarius grubundan ferdinandi Istranca Dağları'nda, İstanbul'a endemik hansguentheri batıda Belgrad Ormanı ve doğuda Üsküdar arasında ve üreme mevsimi dışında Istranca Dağları'nda (Keve 1973) ve graceus Keşan bölgesinde yapılan kayda göre bir ihtimal Güneybatı Trakya'da bulunur. Atricapillus grubundan krynicki Samsun'dan Ağrıya uzanan bir hatta ve anatoliae ise Güney Marmara, Ege, Akdeniz, İç Anadolu, Doğu Anadolu'nun güneyi ve Güneydoğu Anadolu'da bulunur. Bu bölgelerden türün tahnitleri mevcuttur ([@roselaar1995]). Batı Karadeniz, İç Anadolu'nun doğu kısımları ve Doğu Anadolu'daki durumu tam olarak belli değildir.

Ferdinandi ve graceus alttürleri Roselaar (1995) tarafından kabul edilse de ara sıra glandarius'e dâhil edilir. Diğer yandan hansguentheri özellikle kara başlı atricapillus grubunda anatolie'ye yakındır. Toroslarda tanımlanmış lendlii alttürü anatoliae'nin, Artvin ve Güneybatı Gürcistan'da Batum bölgesinde tanımlanmış nigrifrons alttürü kryncki'nin ([@roselaar1995]) sinonimidir. Bunun da ötesinde anatoliae alttürü krynicki bünyesinde değerlendirilmelidir. Alakargaların coğrafi varyasyonlarını sistematik düzeyde farklı alttürler olarak tanımlamak bir derece mantıklı olsa da, glandarius grubunda sekiz, atricapillus grubunda da dört farklı alttürü adlandırmak, türün içindeki bulunduğu evrimsel süreci anlamak için açısından faydalı değildir.

## Saksağan

*Pica pica*, Eurasian Magpie

***Yaygın ve çok sayıda bulunan yerlidir.***

Yerli olarak bilinmesine rağmen bazı bölgelerde kısmi göçler yaparlar. Üremek için telefon direkleri ve insan yapımı diğer habitatları kullandıkları İç ve Doğu Anadolu'nun ağaçsız geniş bozkır ve yarı bozkır alanlarında bile bulunurlar. Genellikle deniz seviyesinden 3000 m'ye kadar dağınık ağaç, çalı ve fundalıkların bulunduğu açık tarımsal arazilerde bulunurlar. Sinop'tan Sarp'a kadar Karadeniz Bölgesi'nde neredeyse bulunmamakla birlikte Kızılırmak Deltası'nda nadir üreyen bir kuş olarak tanımlanmış [@dijksen1985], 1992'de 3 ay boyunca alanda yapılan yoğun gözlemler sonucunda sadece tek bir birey gözlenmiştir. Güneydoğu Anadolu Bölgesi'nde ise başta güney kısımları olmak üzere birçok alanında bulunmaz. Güney Ege ve Akdeniz kıyılarında ise yerli olup olmadığı bilinmektedir. Kışın özellikle de iç ve doğu bölgelerde kısıtlı yayılış gösterir ve 450 bireye varan büyük gruplar halinde birlikte geceler.

![](images/harita_Pica%20pica.png)

**Üreme**

Dağınık ağaç ya da çalıların bulunduğu açık tarım arazileri, fundalıklar, meyve bahçeleri ve seyrek ağaçlı bölgelerde ürerler. Genelde yerden 2-20 m yüksekliğindeki ağaç veya çalılarda, İç Anadolu'nun ağaçsız bölgelerinde telefon ve elektrik direklerinin üzerinde, nadiren de sazlıklarda yuva yaparlar. İç Anadolu'da 1,7 km'lik yol şeridinde karaçalı ve akasyalarda 25 yuva gözlenmiştir (Wadley 1951). Yuva, çöplerden oluşan kabarık bir kâse olup, kaba astarı çamurla, ince astarı köklerle yapılmış ve kâseye benzeyen yuvanın üzerinde çalı çırpıdan oluşan kalın bir kubbe "çatı" bulunur. Bazı bölgelerde çatısız yuva yapar (Harrison ve Castell 2002), ancak bu Türkiye'de tespit edilmemiştir. Ağaçların bulunmadığı bölgelerde çalı çırpı yerine ölü bitki sapları kullanılabilir. 1 Mayıs 1951'de Marmara Gölü'nde çatısı birkaç çöpten ve dikenden oluşan, gövdesi ise ölü sazlardan yapılan ve sadece su seviyesinden 15 cm yükseklikle sıradışı bir yuva bulunmuştur ([@mcneile1950]). Türkiye'de gözlenen yumurta sayısı 5 (2 yuvada), 6 (1 yuvada), 7 ( n=2), 8 (2 yuvada). Yavru sayısı: 3-6 (6 yuvada). **MAR.** En erken kayıt 26 Nisan 2003'te 6 günlük 5 yavrulu bir yuvaya ait olup ilk yumurtanın 25 Mart civarında bırakıldığını göstermektedir. Türkiye genelinde mart ve nisan ayları yuva kurma, nisan ortasından itibaren ise yumurtlama zamanıdır. **DOA.** En geç üreme kaydı 11 Haziran 2004 tarihinden Gelinkaya'daki (Erzurum) 5 yumurtalı bir yuvadır. Yavrular mayıs boyunca ve haziran başında yuvada olup, mayıs sonundan itibaren ise uçmaya başlar. **İÇA.** 12 Haziran 1998'de Kulu'da bir yuvada oldukça büyümüş yavrular gözlemlenmiş, 17 Haziran 1998'de ise Aksaray yakınlarında yeni uçmaya başlamış yavrular tespit edilmiştir. Erişkin bireylerin geç tarihlerde yuvaya çalı çırpı taşımaları yuva tamiri olarak değerlendirilmiştir. Tür Türkiye'de tepeli guguğun kuluçka parazitliği yaptığı tek türdür. Terk edilmiş eski yuvalar ise kulaklı orman baykuşu, kerkenez ve tahminen delice doğan gibi çeşitli türler tarafından kullanılır.

**Alttürler ve Sınıflandırma**

Ülkenin batısı boyunca kuzeyde Tokat'ın doğusundan güneyde Osmaniye'ye kadar nominat pica bulunur. Kuzeydoğu Anadolu'dan incelenmiş bir tahnit olmasa da oradakiler büyük ihtimalle pica'dır ([@roselaar1995]). Güneydoğuda Gaziantep'in doğusundan İran sınırına ve Ağrı'nın güneyine kadar bulunan kuşlar daha iri gövdesi ve el teleklerinde fazla beyaz olmasıyla ([@roselaar1995]) pica ve Güneydoğu Rusya ve İran'ın doğusunda yayılış gösteren bactriana arasındadır. Ebels (2003) mevcut yayınları tarayıp yeni gelişmeleri değerlendirerek saksağan taksonomisini gözden geçirmiş, Avrasya'daki adi saksağan ve Kuzey Amerika'daki kara gagalı saksağanı ayrı türler olarak tanımlamış, bu nispeten geniş çevrelerce kabul görmüştür (AOU 2000). Buna ek olarak morfoloji, ses ve DNA dizilimi hakkındaki temel çalışmalara göre (Zink vd. 1995 ve Choe 2002) beş farklı Asya formu (asirensis, bottanensis, camtschtaica, mauritanica ve sericea) da tür seviyesinde değerlendirilebilir. Ancak bactriana nominat pica ile beraber değerlendirdiği için, yukarıdaki grupların tür seviyesine çıkarılması Türkiye'deki taksonomi tartışmasını etkilemez.

## Göknar Kargası

*Nucifraga caryocatactes*, Spotted Nutcracker

***Rastlantısal konuktur.***

6 Kasım 1969'da Ankara ve Kırşehir sınırında Hirfanlı Baraj Gölü kenarındaki çamlıkta tek kuş görülmüştür (OST 1969). 4 Ekim 2005 günü sabah erken saatlerde yoğun bir göç dalgasından sonra Trabzon açıklarındaki Minerva II gemisinin güvertesinde ayrıntılı olarak tanımlanan iki kuş tespit edilmiş, daha sonra kıyıya doğru uçmuşlardır. Ardından 8 Ekim 2008'de Erzurum'da, 16 Ekim 2008 ile 18 Ocak 2009 arasında İstanbul Durusu'da, ve buraya yakın Kemerburgaz'da 20 Ekim 2008'de görülmüştür.

Hem Rigler (1852) hem de Mathey-Dupraz (1921) türü İstanbul çevresinin kuş listesine dâhil etmiş, daha sonra ise 1889-94 yılları arasında İstanbul'daki kuş pazarlarında sonbahar aylarında düzenli olarak satıldığını kaydetmişlerdir. Fakat Kumerloeve (1961) bu gibi türlerin kaynağını sorgulamıştır.

![](images/harita_Nucifraga%20caryocatactes.png)

**Üreme**

Türkiye'de yuvalamaz.

**Alttürler ve Sınıflandırma**

Ülkemizde nominat alttür bulunur. Genellikle türdeş kabul edilen iki alttür, caryocatactes (benekli göknar kargası) ve multipunctata (büyük göknar kargası), Rasmussen ve Anderton (2005) tarafından tür seviyesinde tanımlanmıştır.

## Kırmızı Gagalı Dağ Kargası

*Pyrrhocorax pyrrhocorax*, Red-billed Chough

***Lokal ve nispeten çok sayıda bulunan yerlidir.***

Genellikle 1800 m üzerindeki dağlık bölgelerde, nadiren de Karadeniz Bölgesi'nde 700 m yüksekliklerde görülür. Dağ eteklerinde, bozkırlarda ve kış aylarında sarı gagalı dağ kargasından yaygındır. Kışın 1999 Şubat ayının ortasında Demirkazık (Niğde) bölgesinde 1000 m'de büyük gruplar halinde geceleme noktalarında toplanırlar. Süphan Dağı'nda (Bitlis) 3000 m'ye kadar görülmüşlerdir. Bunun yanında Van Gölü'nde Ahdamar Adası gibi diğer uygun habitatlarda da mevcutturlar. Genelde doğu bölgelerinde geniş yayılış gösterseler de, batıda Uludağ'a kadar uzanır. Güneydoğu Anadolu'da ise çok yerel popülasyonlar bulunur. Güneyde deniz kıyısında nadiren tespit edilmiştir.

![](images/harita_Pyrrhocorax%20pyrrhocorax.png)

**Üreme**

Genelde yüksek dağlarda kayı çıkıntıları, yarlar ve geçitlerde ürerler. Nisan ve Mayıs 1993'te İspir kalesinde bir çift kaydedilmiş (Faldborg 1994), fakat İspanya gibi ülkelerde yaygın olan binalarda ürediğine dair bir gözlem yoktur. Genellikle birkaç çiftten oluşan küçük koloniler halinde ya da başına üreseler de, 8 Haziran 1975'te Ahdamar Adası'nda (Van) 50 çiftlik koloniler de kaydedilmiştir. Genellikle yarlardaki çatlaklarda ve de mağaralarda, nadiren düz çıkıntılarda ürerler. Bazı yuvalar çatlaklarının derinliklerinde, fakat diğerleri ise çatlak ağızlarına yakın ya da çatlak ağızlarında bulunur ve dışarıdan kolay görülür. Yuva çalı çırpı ve bitki gövdelerinden örülmüş ve kalınca tüy ve yünlerle astarlanmış olup şişkin bir kâseye benzer. Yumurta sayısı hakkında veri yoktur, fakat başka yerlerde yumurta sayısı genelde 3-4 ile sınırlıdır. Yavru sayısı: 3 (1 yuvada). **İÇA.** Demirkazık'ta (Niğde) üç yuvanın durumu şöyle tespit edilmiştir: 28 Mayıs 1998'de yavrulu bir yuva, 7 Haziran 1998'de yaygaracı ve dolayısıyla muhtemelen gelişmiş bir yavru, 8 Haziran 1998'de üç büyük yavrulu bir yuva tespit edilmiş, bu gözlemler nisan sonlarında yumurta bırakmadığını göstermektedir. 29 Nisan 1970'de bir çift Aladağlar'da çiftleşirken ve yuva yaparken kayıt edilmiştir. 21 Nisan 2004'de Ereğli'de bir taş ocağında bir bireyin yuvalama çatlağına girdiği görülmüştür. **DOA.** 10 Haziran 1975'te Ani'de (Kars) yuvada bir yavru gözlenirken, 12 Haziran 2001'de Nemrut Dağında yaygaracı ve dolayısıyla muhtemelen gelişmiş bir yavrunun bulunduğu bir yuva tespit edilmiştir. Bu kayıtlar nisan sonlarında yumurta bıraktığını göstermektedir. Haziran sonu ve temmuz başında Van yakınlarında tüylenmiş yavrular gözlemlenmişlerdir. KAD. 13 Mayıs 1990'da Erzurum'un kuzeyinde ve 10-11 Mayıs 1993'te Çamlıhemşin yakınlarında her birinde 25-30 kuş olan koloniler görülmüşlerdir (Faldborg 1994). 14 Haziran 2004'te İspir'de bir çiftin yuva çatlağına doğru uçtuğu, bir tanesinin ağzında muhtemelen yuvada bulunan genç bireye ait dışkı parçasıyla dışarı çıktığı görülmüştür.

**Alttürler ve Sınıflandırma**

Türkiye'nin her yerinde bulunan docilis alttürüdür. Bu form himalayanus alttürüyle karışır.

## Sarı Gagalı Dağ Kargası

*Pyrrhocorax graculus*, Alpine Chough

***Lokal ve yer yer çok sayıda bulunan yerlidir.***

Toros Dağları boyunca ve İç Anadolu'nun güney şeridinde, daha yaygın olarak Doğu Anadolu ve Doğu Karadeniz'in dağlık kısımlarında yüksek rakımlarında bulunan az sayıda yerli türdür. Tüm bu bölgelerde yer yer yüksek sayılarda kaydedilmiştir. Bunun yanında, genelde az sayılarda Uludağ'dan düzenli kayıtları vardır. Ege'deki durumu ise tam bilinmemekte, nadiren İzmir'in doğusundaki dağlarda görülmektedirler. Genellikle 2500 m üzerindeki alanlarda ürese de, Güneydoğu Anadolu'da 1500 metre, Doğu Anadolu'da Munzur bölgesinde 1400 m'deki alçak rakımlarda ürediği tespit edilmiştir. Kış aylarında yayılma eğilimi az olup nadiren alçak bölgelere iner.

![](images/harita_Pyrrhocorax%20graculus.png)

**Üreme**

Yüksek dağların kayalık çıkıntıları ve yarlarında yuvalarlar. **DOA.** 31 Mayıs 1969'de Görentaş'ın batısında (Van) 3500 m yükseklikte yuva malzemesi taşıyan 6 birey görülmüştür. **AKD.** 14 Ağustos 2004'te Aladağlar'da aktif bir yuva tespit edilmiş, bunun dışında detaylı üreme verisi bulunmamaktadır. Diğer bölgelerde yarlardaki deliklerde ve çatlaklarda çalı çırpı ve köklerden oluşan kökçük, ot ve tüylerle astarlanmış yuvalar bulunmuştur. Genellikle mayıs ayında dört (3-6) yumurta bırakır. 1874-1900 seneleri arasında Yunanistan'ın Parnassus bölgesinde Krüper tarafından toplanmış ve Tring Doğa Tarihi Müzesi'nde bulunan yumurta örneklerinde yumurta sayısı ve toplanma tarihi 4 (20 May 1880), 3 (26 Mayıs 1888), 5 (8 Mayıs 1895) ve 5'tir (22 Mayıs 1900).

**Alttürler ve Sınıflandırma**

Roselaar (1995) Toroslar, İzmir Bozdağ ve muhtemelen Güneydoğu'da digitatus alttürünün bulunduğunu iddia eder. Diğer yandan Uludağ ya da Kuzeydoğu Anadolu Dağları'nda her ne kadar tahnit incelenmiş olmasa da graculus olduğu varsayılmaktadır. İki alttür arasındaki fark neredeyse belirsiz olup, biyometrik ölçümler olmadan ayırt etmesi oldukça zordur. Roselaar (1995)'in aksine, Madge ve Burn (1995) Türkiye'deki tüm sarı gagalı dağ kargalarını nominat alttür olarak değerlendirmiştir. Bu doğrultuda en iyi değerlendirme türün monotipik olduğudur.

## Küçük Karga

*Corvus monedula*, Western Jackdaw

***Yaygın ve çok sayıda bulunan yerlidir.***

Bazı bölgelerde yarı göçmen olabilir. Akdeniz Bölgesi'nde boyunca pek bulunmazlar ve Karadeniz Bölgesi'nde üreme döneminde belli noktalarda lokaldir. Yerleşim bölgelerinde ve yıkık binaların etrafında küçük ve seyrek koloniler halinde veya buna alternatif olarak tarım arazilerinde ürerler. 1500 m aşağısındaki daha yaygındır.

Kuzeyde İstanbul Boğazı ve diğer noktalarda yapılan sayımlarda göç ettiklerine dair herhangi bir veri bulunmamasına rağmen, sonbahar ve kış aylarında daha yaygın ve yüksek sayılarda görülür. Sonbaharda dikkat çekecek sayıda kuş güneye doğru yer değiştirirler; büyük sürüler nadiren temmuz sonundan genellikle ağustos sonundan nisan başına kadar üremediği kıyı kısımları dâhil batı ve orta bölgelerde toplanırlar. Tür genellikle birkaç bin birey halinde geceler, Kasım 1970'de Edirne'de istisnai olarak 40.000 tanesi bir arada kaydedilmiştir (OST 1975).

![](images/harita_Corvus%20monedula.png)

**Üreme**

Yerleşim yerlerinde çatılardaki delikler, duvarlar ve bacalar, yarlardaki delikler, göl ve deniz adaları, kaya çıkıntıları, yaşlı ağaçlar, kaya çatlakları, bazen de, örneğin Tuz Gölü'ndeki oldukça uzak ve ulaşılamaz adalar gibi yerlerde ürer. Genelde ortalama 30 çiftlik koloni halinde bulunurken, izole bazı çiftler de olabilir. Kovuğun büyüklüğüne göre çeşitli miktarlarda çerçöple yapılmış, malzemesi yün, tüy ve bitkisel materyallerden oluşan bir yuva yapar. Türkiye'de gözlenen yumurta sayısı 5-7 (2 yuvada). Üreme kayıtlarının çoğunluğu yuva deliklere uçan erişkin bireylere aittir. **MAR.** Manyas Gölü'nde üreyen birey sayısı bilinmemekle birlikte Nisan 1967'de 6000 bireyin gecelediği tespit edilmiştir. **İÇA.** Nisan ayında tür kur davranışı gösterir, nisan sonu ve mayıs başında yumurtlar. Geç 8 Mayıs'ta yuva yaptığı kaydedilmiştir (Wadley 1951). **EGE.** 24 Nisan 2003'te yuva yaptığı görülmüş, 14 Mayıs 1899'da İzmir yakınlarında bazıları yumurtalı, bazıları yavrulu birçok yuva tespit edilmiş olup en erken yumurtanın 20 Nisan civarlarında bırakıldığına işaret eder [@selous1900]. **GDA.** 4 Haziran 1993'te henüz tüylenmiş yavrular görülmüştür. Bu durum türün nisan ortalarında yumurta bıraktığına işaret etmektedir. **DOA.** Mart 1910 ortasında türün yuva yaptığı, fakat 30 Nisan'a kadar yumurtaların bırakılmadığı gözlenmiştir (McGregor 1917). Türkiye'nin diğer bölgelerine kıyasla geç bir tarihte, 9 Haziran 2001'de Balık Gölünde bir adada içinde üç yumurta ve henüz yumurtadan çıkmış iki yavru bulunan bir yuva incelenmiş olup, bu yuva yumurtaların mayıs ortasında bırakıldığına işaret etmektedir. 26 Haziran 2004'te Erçek Gölü yakınlarında yeni tüylenmiş yuvadan uçalı en az bir hafta olmuş ancak iyi uçabilen genç bireyler gözlemlenmiş olup, ilk yumurtanın mayıs başında koyulduğunu göstermektedir.

**Alttürler ve Sınıflandırma**

Tüm Türkiye'de soemmerringii alttürü bulunur.

## Ekin Kargası

*Corvus frugilegus*, Rook

***Yaygın ve çok sayıda bulunan yerli ve kış göçmenidir.***

İlk üreme kaydı 1838'de Erzurum yakınlarında Dickson ve Ross (1839) tarafından, ikinci üreme kaydı ise bir yüzyıl sonra 1957'de Malazgirt'te (Muş) Hellmich tarafından (1960) yapılmıştır. Ondan sonra türün nispeten yerleşik olduğu, bazen çok büyük sayılarda bulunduğu ve genelde üç bölgede yoğunlaştığı ortaya çıkmıştır: Trakya, İç Anadolu ve Doğu Anadolu. Türkiye'de batı Palearktik'te ekin kargalarının üredikleri en güney yer olmasıyla, popülâsyonun ekolojisi hakkında ilginç soruları akla getirir. Kışın sıcaklığın nispeten yüksek ve yağışın nispeten sık olduğu nemli çayırlara bağlılığı nedeniyle diğer Akdeniz ülkelerinde bulunmamaktadır.

Tarım arazileri ve yerleşim yerlerinin etrafındaki kavaklıklarda küçük üreyen gruplar halinde görülürler. Güneydoğu Anadolu'da daha küçük koloniler oluşturur. Kasparek (1989d) Türkiye genelinde 60-65 koloniyi tanımlamış, üreme popülasyonunu 6500 çift olarak tahmin etmiş, fakat sonraki araştırmalar popülasyonun en az iki katı ve koloni sayısının 85'ten fazla olduğunu ortaya çıkarmıştır (Kirwan 1995c). Buna ilave olarak Van den Berk ve diğerleri (1993) Doğu Anadolu'da en az 4 koloniden daha bahsetmiştir. Birçok koloni gözlemciler tarafından sayılmamakta ya da kısmen sayılmaktadır. Üreme sezonundan sonra yayıldığı Ege, Akdeniz ve Karadeniz gözden kaçan koloniler olabilir. Her halükarda Doğu Anadolu'da türün daha yaygın yayılışlı olduğunu ve bölgenin tür için merkez olduğunu biliyoruz. Bilinen en büyük koloni Mayıs 1993'te Ağrı'daki 1200 aktif yuvanın sayıldığıdır (Kirwan 1995c).

Göç döneminde ve kışın daha geniş bir yayılış gösterir, ancak üreme bölgeleri çevresindeki yoğunluğunu korur. Güneydoğu Anadolu Bölgesi'ne de yayılır. Akdeniz Bölgesi'nde nadiren görürler. Üreme sonrası özellikle geceleme alanlarında 10.000'lere varan sayılarda toplanabilir. 17-18 Ekim 1983'te Karasu'da (Sakarya) batıya doğru ilerleyen istisnai 21.260 birey gözlenmiştir (Kasparek 1992a). Kışın bu bölgede dikkat çeken yüksek sayılar dışarıdan göç aldığını gösterebilir. 1966 yılında boğazda yapılan sayımlar ekim başından en az kasımın ilk haftasını sonuna kadar türün göç hareketleri olduğunu göstermiştir (Porter 1983). Göç belki de aralık ortasına kadar devam edebilir. Türkiye'nin kuzeyinde geri göç ise marttan nisan başına kadar devam eder.

![](images/harita_Corvus%20frugilegus.png)

**Üreme**

Açık alanlarda bulunur, ufak koruluklarda ya da genelde kavaklardan oluşan ağaçlıklarda veya dere, nehir ve göl kenarlarında sıralı duran ağaçlarda yuvalar. Yaygın olarak tarım arazileri ve bozkır alanların kenarlarında bulunan köy ve kasabalarda veya hemen çevresinde de yuvalar. Beyşehir Gölü'nde bir adada yuvaladıkları görülmüştür. Yediden birkaç yüze varan çiftler halinde koloni şeklinde yuva yaptıkları görülmüş, hatta daha büyük koloniler oluşturur. 1993 yılında Ağrı'da hepsi kullanılmıyor olsa da en az 1200 yuva, Pasinler ve Erzurum arasında yol boyunca ise 820 yuva tespit edilmiştir (Kirwan 1995c). Genelde koloniler tek türden oluşsa da Balıkdamı (Eskişehir) yakındaki ağaçlarda küçük ak balıkçıl, gece balıkçılı ve alaca balıkçıl kolonilerinin de olduğu görülmüştür (Magnin ve Yarar 1997). Her ne kadar kayıt olmasa da terk edilmiş eski yuvalar tahminen kerkenez, delice doğan ve kulaklı orman baykuşu tarafından kullanılmaktadır. Genellikle 5-20 m yüksekliğinde ot, kök ve tüylerle çevrelenmiş toprakla karışmış çöplerden oluşan kâse şeklinde bir yuva yapar. Yumurta sayısı hakkında veri yoktur, fakat diğer yerlerde yumurta sayısı 3 ila 5 arasındadır. Yavru sayısı 2-3 olup, çoğu gözlem ağaca çıkmadan yapılmıştır. Pforr ve Limbrunner tarafından (1982) Türkiye'de çekilen bir fotoğraf 4 yavrulu bir yuvayı göstermektedir. **İÇA.** 20 Mart 1968'de Eskişehir'de 11 yuva yapım halinde görülmüş, 1 Nisan 1987'de Polatlı'da bir erişkin birey yuva malzemesi taşırken gözlenmiştir (Kasparek 1989d). 23 Nisan 2004'de Sultanhan'da 200 çiftlik bir ekin kargası kolonisinde erişkinlerin kuluçkada oturduğu, yavru çıkardığı ve yerde görülmeyecek şekilde yavruları besledikleri kaydedilmiş, 20 Mayıs 2004'te ise birçok yuvada 2-3 tüylü yavru olduğu, hatta uçmaya hazır bazı yavruların yuva yakınındaki dallarda tünediği görülmüş, bazı erişkinlerin ise tahminen yeni yavru çıkardıkları için halen yuvalarda kuluçkada oturdukları tespit edilmiştir. Bu da gösteriyor ki burada en erken mart sonunda yumurta bırakılmıştır. Bu üreme tarihlerinin güney İngiltere'de 12 derece daha kuzeyde bir enlemde üreyen ekin kargalarının üreme tarihleriyle büyük benzerlik göstermesi kayda değer bir ayrıntıdır. KAD. 19 Mayıs 1992'de Yeniçağa Gölü'nde ilk yumurtaların mart sonu nisan başı gibi bırakıldığına işaret eden yuvada çoğu görülebilen 15 yavru tespit edilmiştir. **DOA.** 1910'da Erzurum'da erişkin bireylerin 20 Mart gibi göçten döndüğü, 30 Mart'a kadar yuva tamir ettikleri, fakat 30 Nisan'a kadar da yumurta yapmadıkları gözlenmiştir (McGregor 1917). Tutak'ta 10 Haziran 2004'te tüylenmiş, fakat yuva çevresini terk etmemiş yavrular görülmüş, yine 10 Haziran 2004'te Erzurum ve Pasinler arasında bir kısmı tamamen tüylenmiş, diğer kısmı ise yuvaya yakın dallarda tüneyen bir sürü yavru kaydedilmiştir. 15 Haziran 2004'de gözlemlenen terk edilmiş yuvalar ise yumurtlama tarihinin en geç nisan ortasında olduğunu gösteriyor. 16 Haziran 2004'de Doğubayazıt'ta tarihinde tüylenmiş yavrular gözlenmiştir.

**Alttürler ve Sınıflandırma**

Türkiye'de frugilegus alttürü bulunur.

## Leş Kargası

*Corvus cornix*, Hooded Crow

***Yaygın ve çok sayıda bulunan yerlidir.***

Her ne kadar Akdeniz Bölgesi'nin kıyı bölgeleri, Ankara ve Konya arası ve Güneydoğu Anadolu gibi yerlerde az görülseler de Türkiye çapında yaygın ve sık görülen yerli bir türdür. Genelde 2500 m'nin üstündeki çok yüksek dağlı bölgelerde ve İç Anadolu'nun kurak, ağaçsız düzlüklerinden bulunmazlar.

Sonbahar sonu ve kış aylarında nadiren 400'e varan büyük sürüler oluşturur. Boğaz'da yapılan sayımlara göre eylül sonundan aralık ortasına Türkiye'ye kış göçü, şubattan itibaren de tersi yönde bahar göçü yaptıklarına dair bazı kanıtlar mevcuttur (Kumerloeve 1957d).

OST (1972, 1975) raporlarında simsiyah renkli doğu alttür orientalis'in kayıtları vardır: Ekim 1968'de Pozantı'nın kuzeyinde bir sardonius alttürü ile beraber, Ağustos 1971'de Van'da yaklaşık 20 tane ve Nisan 1972'de Kadınhanı'nda bir tanesi kaydedilmiştir. Fakat Roselaar (1995) bu taksonun genç ekin kargalarıyla kolaylıkla karıştırılabileceğini ve yayılış bölgesinde göçmen olmadığını bildirmiştir. Türkiye dışında orientalis alttürü kaydı Ekim 2005'te Lübnan'dan gelmiştir. British Ornithologists' Union (İngiliz Ornitologlar Birliği) Kayıt Komitesi (Parkins vd. 2003) leş kargası taksonunun kara ve gri bireylerinin eş seçiminde kendi rengine meyilli olması, ötüş ve ekolojilerindeki farklılık ve melez bireylerin kondisyonlarının düşük olması nedeniyle kara leş kargası ve gri leş kargasının farklı iki tür olarak alınmasına karar vermiştir.

![](images/harita_Corvus%20cornix.png)

**Üreme**

Ormanlık alanlar, orman kenarları, ağaçlıklar, tarım ve kentsel alanlar, dağınık ağaçlı ya da tek tük ağaç bulunan bozkırlar ve göllerdeki adalarda ağaçlarda ve çalılık arazilerde ya da ağaç bulunmadığında yüksek fundalıklarda ürer. Genelde yuvalar yüksek ağaçlarda yapılıyor olsa da 1992'de Kızılırmak Deltası'nda kısa boylu ağaçlarda yuvalar saptanmış, hatta bir yuvanın sadece yerden 2,5 m yükseklikte bulunduğu kaydedilmiştir [@hustings1994]. 23 Mayıs 1933'te Amik Gölü yakınlarında ılgın çalılarına yapılmış ve içinde üç yumurta bulunan bir yuva tespit edilmiştir (Meinertzhagen 1935). İspir'in güneyinde birkaç ağaçlık bir alanda ve Halfeti'de elektrik direkleri üzerine yuva yaptıkları gözlenmiştir. İç Anadolu'nun ağaçsız düzlüklerinde yuva kaydı bulunmamaktadır. Türün yuvası yün, ağaç kabuğu ve tüylerle astarlanmış, toprakla tutturulmuş çöp ve yosunlardan yapılmış olup bir kâseye benzer. Türkiye'de gözlenen yumurta sayısı 3 (1 yuvada), 5 (1 yuvada). Diğer yerlerde yumurta sayısı 4 ila 6 arasındadır. Yavru sayısı: 2 (1 yuvada), 3 (1 yuvada). Birçok kayıt nisan (en erken 8 Nisan) ve mayıs aylarında yuvalarda gözlemlenen erişkin bireylere aittir. **GDA.** 11 Mayıs 2004'de Birecik'te (Urfa) 5 yumurtalı bir yuva kaydedilmiştir. KAD. 1992 yılında Kızılırmak Deltası'nda nisan sonunda yuvaların dolu olduğu gözlemlenirken, 8 Mayıs'ta bir günlük yavrulu ilk yuva kaydedilmiş ve ilk yavrunun 1 Haziran'da uçtuğu tespit edilmiştir [@hustings1994]. Belirtilen kayıt sırasına göre ikinci kayıt da gösteriyor ki tür nisan ortası veya ortası başlarında yumurta bırakmıştır. **DOA.** 11-12 Haziran 2004'te Gelinkaya ve İspir yakınlarında iki ve üç tane tamamen tüylenmiş yavrulu iki yuva görülmüştür. **MAR.** 7 azHaziHHaziran 2004'te İstanbul'da yol kenarında bulunun bir ağaçta henüz uçmaya başlamış 4 yavru ve hemen yuvanın yanına tünemiş iki erişkin birey ilk yumurtanın nisan ortasında yumurta bırakıldığını gösterir.

**Alttürler ve Sınıflandırma**

Taksonomik durumu karışıktır. Roselaar (1995) Karadeniz, Marmara, Ege, Akdeniz, İç Anadolu ve Doğu Anadolu'dakileri pallescens ve sharpii araformu olarak tanımlarken, Güneydoğu Anadolu'nun büyük kısmındakileri sharpii alttürü olarak adlandırmaktadır. Roselaar (1995) sardonious alttürünü sharpii içine dâhil etmektedir.

## Çöl Kuzgunu

*Corvus ruficollis*, Brown-necked Raven

***Rastlantısal konuktur.***

Tek kayıt mevcuttur: 9 Temmuz 1985'te Mardin Cizre yakınlarında Dicle nehri kıyısında bir çöplükte beslenirken 7 kuş görülmüştür. Bu kayıt bugüne kadar türün en kuzeyde yapılmış kaydıdır (Jakobsen 1986). Türle ilgili tecrübeli gözlemcinin tanımlaması oldukça detaylı olsa da iki türü birbirinden ayırmak için kullanılan en önemli bilgi olan kanat/kuyruk oranı tanımlamada verilmemiştir. Gözlemciler türün Ortadoğu bölgesinde enselerinde kahverengilik olan kuzgun ile kolayca karışabileceğinin farkında olmalıdırlar. Bu iki türün İran'ın bazı bölgelerinde melezleştikleri bilinmektedir (Porter vd. 1996). Diğer yandan Roselaar güney İran, İsrail ve Türkmenistan bölgelerinde türün melezleştiğini gösterir çok az delil olduğunu rapor etmiştir (Cramp ve Perrins 1994 makalesinde).

![](images/harita_Corvus%20ruficollis.png)

**Üreme**

Türkiye'de yuvalamaz.

**Alttürler ve Sınıflandırma**

Somali yarımadasında bulunan edithae formu tür seviyesinde değerlendirilirse (Madge ve Burn 1994) türün monotipik olduğu söylenebilir.

## Kısa Kuyruklu Kuzgun

*Corvus rhipidurus*, Fan-tailed Raven

***Rastlantısal konuktur.***

22 Mart 2005 tarihinde Belen Geçidi'nde bir bireyin kaydedilmiş ve türle ilgili tecrübeli gözlemciler tarafından çok iyi tanımlanmıştır. Kısa kuyruklu kuzgun İsrail ve Ürdün'de ürer, fakat Lübnan'dan da bilinen kaydı yoktur (Ramadan-Jaradi ve Ramadan-Jaradi 1998). 1975 senesinde Suriye'de Palmyra'daki bir kaydı diğer yazarların dikkatinden kaçmıştır (Baumgart vd. 1995; Serra vd. 2005).

![](images/harita_Corvus%20rhipidurus.png)

**Üreme**

Türkiye'de yuvalamaz.

**Alttürler ve Sınıflandırma**

Gözlenen kuşun alttürü tespit edilmemiş, fakat Türkiye'ye ulaşan alttürün coğrafi yayılışı nedeniyle stanleyi alttürü olması kuvvetle muhtemeldir.

## Kuzgun

*Corvus corax*, Northern Raven

***Oldukça yaygın ve çok sayıda bulunan yerlidir.***

İç Anadolu'da çok az yerde bulunurken, Güneydoğu ve Doğu Anadolu'nun büyük bölümünde yoktur. Farklı irtifalar arasında göçmendir. Genelde en az 3000 m'ye kadar olan plato ve dağlık alanlarda, sıklıkla ormanlı bölgelerde ürerler. Lokal olarak kalabalık sürüler oluşturur; nitekim Mayıs 1969'da Uludağ'da 100 bireyin üzerinde kayıt edilmiştir (OST 1972). Sonbahar sonu ve kışın daha alçaklara inerler, düzenli olarak dağılırlar. Üreme dönemi dışında üreme döneminde bulunmadıkları kıyı bölgelerine inerler ve 50 kuşluk sürüler oluşturabilirler.

![](images/harita_Corvus%20corax.png)

**Üreme**

Çoğunlukla yaprak döken ya da ibreli ormanlık bölgelerde ve genellikle tepelik ve dağlık alanlarda ürerler. Kıyılara yakın ovalarda üredikleri kaydedilmiştir; 1993'te Kocaçay Deltası'nda düz alüvyal ormanlarda ve yakınlardaki dik yamaçlarda üreyen 7-10 çift tespit edilmiştir (Ertan 1996). Yuvasını yamaçlara, genellikle bir saçakla korunan çıkıntılara ve yüksek ağaçlara kurar. Yuva kalın bir yün ve tüy tabakasıyla astarlanmış, toprak, ot ve yosun ile tutturulmuş olup çerçöpten oluşan büyük bir yapısı vardır. Yumurta sayısı hakkında veri yoktur; fakat başka yerlerdeki kayıtlara göre tür 4 ila 6 yumurta yapar. **AKD.** 23 Mart 1993'te Taşucu'nun kuzeyinde bir yamaçta bir çift ve 13 Nisan 1991'de Ermenek'te başka bir çiftin bulunduğu yuvalar kaydedilmiştir. 7 Mart 2004'te Uzuncaburç yakınlarında bir çam ormanı üzerinde erişkin bir bireyin kızıl şahine saldırdığı gözlenmiştir. **GDA.** 8 Nisan 1971'de Kilis'te boş bir yuvada bir çift, Mart ve Nisan 1935'te Gaziantep yakınlarındaki mağaralarda birkaç çiftin yuva yaptığı görülmüştür (Bird 1937). KAD. 1976-1978 yılları arasında Ereğli'de bir rezervuarda kesin olarak bir, büyük olasılıkla iki çift üremiştir (Albrecht 1986). 1993 senesinde Kuzeydoğu Anadolu Dağları'nda yavruların ilk kez uçtukları mayıs sonunda görülmüş ve bu da yumurtaların ilk kez mart sonu bırakıldığını göstermektedir. **MAR.** 31 Mayıs 1998'de Uluabat Gölü'nde bir çift ve yeni uçan bir yavru olduğu düşünülen üç kuş kaydedilmiştir (Welch ve Welch 1998b). **İÇA.** 26 Nisan 2007 tarihinde Karadağ'da dik bir yarda tüylenmiş büyükçe bir yavru yuvada tespit edilmiş olup, yumurtaların mart başında bırakıldığına işaret etmektedir.

**Alttürler ve Sınıflandırma**

Roselaar (1995) laurencei alttürünün Ege, Akdeniz ve İç Anadolu bölgelerinde nominat corax Kuzeydoğu Anadolu'da, Karadeniz ve Marmara boyunca, oradan da Van'ın güneyine kadar yayılış gösterir. Roselaar (1995) hepsi Kuzeydoğu Anadolu'dan toplanmış (Rize, Verçenik) toplam üç tahnit incelemiştir. Bu coğrafi varyasyonun alttür seviyesinde tanımlanması tartışmaya çok açıktır. Ne Vaurie (1959a) ne de Madge ve Burn laurencei alttürünü kabul etmiştir.
