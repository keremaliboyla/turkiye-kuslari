---
title: "Kazlar"
---

## Boz Kaz

*Anser anser*, Greylag Goose

***Az sayıda lokal olarak üreyen yerlidir. Kışın göç alan yaygın bir kış konuğudur.***

Üreme döneminde genellikle az sayıda bulunur, İç Anadolu'daki bazı alanlarda daha yüksek sayıda bulunabilir. Türkiye Kuş Raporlarındaki kayıtlar üreme popülasyonunda azalma olduğuna işaret eder. Eskiden ürediği sulakalanların çoğu drene edilerek kurutulmuştur. Ereğli Sazlığında Nisan 1970'de 120 yuva ve 300 birey bulunmuştur, 1996 Temmuz sonunda 160 birey sayılmıştır. Bugün bu alanda artık yuvalamamaktadır.

Üreme sonrasındaki kalabalık sürüler bazı sulakalanlarda toplanır; 800 birey Temmuz 1984'te Kulu Gölü'nde kaydedilmiştir. 12.000 birey Sultansazlığı'nda, 10.000 birey Eylül 2004'de Kuyucuk Gölü'nde kaydedilmiştir.

Tüm bölgelerde geçiş sırasında da görülen, ekimden itibaren mart sonuna kadar kalan bir kış göçmenidir. Genellikle kıyısal bölgelerde yoğunlaşır. Sürü boyu özellikle son yıllarda genellikle 300'den azdır. Eski yıllarda kışlayan nüfus ortalama 5000 bireydir, en yüksek sayılarda, 5000 birey Kızılırmak Deltası'nda , 4500 birey Meriç Deltası'nda ve 1500 birey Hotamış Sazlığı'nda sayılmıştır. En yüksek kışlama nüfusu 1967'de kaydedilmiş, toplam 11.200 birey sayılmıştır.

![](images/harita_Page_002.png)

**Üreme**

**Yuvalama alanı:** Genellikle küçük gruplar halinde göller üzerindeki adalarda ürerler. Kulu Gölü'nde yuvası, kuru toprağa kazılmış sığ bir çukurdur ve çevredeki bitki örtüsü ve küçük tüylerle astarlanmıştır. Sulakalanlarda, örneğin (eski) Ereğli Sazlığı'nda, yuvayı topladığı sazlar ve diğer su bitkilerini kullanarak su seviyesinin üstüne çıkan yapıya kurmuştur.\
**Yumurta sayısı:** Türkiye'de yumurta sayısına ilişkin güvenilir gözlem yoktur, ancak yuvadan ayrılan beş kaz yavrusu sayılmıştır. Diğer ülkelerde genellikle 4-6 yumurta koyar. [@quezel1973]\
**Üreme dönemi:** Yumurtlama mevsimi mart sonudur. En erken yavrular Kulu Gölü'nde 23 Nisan 1988'de, Sultansazlığı'nda 27 Nisan 1988'de, Mogan Gölü'nde 30 Nisan 1968'de ve Ereğli Sazlıkları'nda 30 Nisan 1973'de kaydedilmiştir. Bu nedenle türün yumurta bırakma zamanı genellikle mart sonudur. 20 Nisan 1996'da Marmara Bölgesi'nde, 14 Mayıs 1969'ta Karadeniz Bölgesi'nde, 16 Mayıs 1970'da ve 24 Haziran 1983 tarihinde Doğu Anadolu'da kaydedilen yavrular geç gerçekleşen bir üremeyi göstermektedir.

**Alttürler ve Sınıflandırma**

Ülkemizde *rubrirostris* alttürü bulunur.

## Sakarca

*Anser albifrons*, Greater White-fronted Goose

***Yaygın olarak görülen ve eskiden yüksek sayılarda kaydedilen bir kış konuğudur.***

Ekim sonu itibariyle kışlama alanına ulaşırlar, nisan başına kadar bu alanlarda kalırlar. Nadiren yaz aylarında küçük sürüler ülke sulakalanlarında kalabilir.

Kışlayan kuşlar genellikle Tuz Gölü ve Konya Ovası çevresinde yoğunlaşırlar. Büyük Menderes Deltası ve Akdeniz Bölgesi'nde yer alan sulakalanlarda önemli sayılarda toplanırlar. Güneydoğu Anadolu'daki baraj göllerinde küçük sürüler geçit sırasında ve kışlamak amacıyla konaklarlar. Kış ortası su kuşu sayımları sırasında en yüksek sayıda 1968-69 döneminde 98.600 birey sayılmıştır. 1987 kışında toplam 84.000 birey sayılmıştır. Daha sonra kışlayan sayılar ciddi bir düşüş yaşamıştır. 1990'lı yıllarda 20.000-30.000, Ocak/Şubat 1993'de 11.822 [@dogalhayati1993], 1999 kışında 3956 [@dogalhayati1999] ve 2005 kışında 3891 birey [@caglayan2005] sayılmıştır. Çok soğuk geçen kışlarda sayıları artar, 11 Şubat 2006 tarihinde Büyükçekmece'de yaklaşık 15.000 birey sayılmıştır. Kışlayan nüfus 1970'lerde 100.000 seviyesinden 2010'larda 5000 seviyesine inmiştir.

![](images/harita_Page_003.png)

**Üreme**

Türkiye'de yuvalamaz.

**Alttürler ve Sınıflandırma**

Türkiye'de nominat alttürü bulunur.

## Küçük Sakarca

*Anser erythropus*, Lesser White-fronted Goose

***Az sayıda kış konuğudur.***

Son kez 4-21 Şubat 2015 yılında iki tane Kızılırmak Deltası'nda gözlenmiştir. Uydudan izlenen bir diğer birey, Türkiye-İran sınırı çevresinden Kuzeydoğu Suriye'ye, Al-Hassakh'a 30 Kasım ve 3 Aralık 2006 tarihleri arasında gitmiştir (Kirwan vd. baskıda). Ardından bir birey 19 Ocak 2006'da Terkos Gölü'nde fotoğraflanmıştır.

20 Kasım 2004 tarihinde uydudan izlenen bir birey Haçlı Gölü'nde bulunmuştur [@morozov2004]. Daha sonra Van Gölü kıyılarında kışlayan kalabalık sürüler tespit edilmiştir. Bunlardan en yüksek sayıda 340 birey sayılmıştır. Sayımlar ertesi yıllar tekrarlanmış, aslında Doğu Anadolu'da önemli bir nüfusun kışladığı ortaya çıkmıştır.

29 Aralık 1997'de Göksü Deltası'nda bir bireybir birey [@kirwan2003], 23 Ocak 1993'te Göksü Deltası'nda bir birey [@dogalhayati1993], 6 Nisan 1990'da Seyfe Gölü'nde 12 birey [@kirwanmartins1994], 24 Aralık 1986'da Bafa Gölü'nde bir ergin iki genç [@kasparek1988a] ve 16 Şubat 1967'da Kocabaş Çayı'nın (Çanakkale) ağzında iki birey [@ost1969] kaydedilmiştir.

1945 ile 1965 arasında büyük kısmı Büyükçekmece ve Küçükçekmece göllerinden olmak üzere İstanbul Boğazı ve Trakya'da ekim ve ocak aylarında 12 kez görülmüş , ancak kayıtların hiçbirinde tür tanımı belgelenmemiştir [@kumerloeve1970a].

![](images/harita_Page_004.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Tundra Kazı

*Anser serrirostris*, Tundra Bean Goose

***Nadir kış konuğudur.***

2000 yılından sonra üç kere kaydedilmiştir. Birer birey 26 Şubat 2013'te Yedikır Barajı'nda, 4-21 Şubat 2015'te Kızılırmak Deltası'nda ve 2 birey Manyas Gölü'nde görülmüştür. Tür kış aylarında sakarca sürüleri arasında bulunabilir.

Önceleri, Ege, Akdeniz ve İç Anadolu'daki sulakalanlarda ara sıra yüksek sayılarda kaydedilmiştir. Muhtemelen Türkiye'deki kışlayan kaz nüfusundaki düşüş Tundra Kazı için de geçerlidir. 1870'ler ile 1880'ler de Mersin'de toplanan bireyler [@schrader1891] ilk kayıtlarıdır. 1966 yılından sonra çoğunlukla ocak ile mart arasında 15 kez kaydedilmiştir. 90 birey 2 Mart 1965'te Ereğli ve Karapınar arasında [@kumerloeve1970a]13 birey 15-16 Ekim 1969'da Karamık Sazlıklarında [@ost1972], 30 Nisan 1988'de Seyfe Gölü'nde, 61 birey 30 Ocak 1992'de Marmara Gölü'nde [@dogalhayati1992], 376 birey 9 Ocak 1993'te Büyükçekmece Gölü'nde [@dogalhayati1993] ve 24 Ocak 1993'te Göksu Deltası'nda [@dogalhayati1993] kaydedilmiştir.

![](images/harita_Page_001.png)

**Üreme**

Türkiye'de yuvalamaz.

**Alttürler ve Sınıflandırma**

2010 yılı öncesi görülen kuşlar bugün geçerli olmayan bir takson olan Tarla Kazı olarak tanımlanmıştır. Tarla Kazı (*Anser fabalis*) ikiye ayrılınca *fabalis*, *johanseni* ve *middendorffii* alttürleri Tayga Tarla Kazı (*Anser fabalis*) altında, *serrirostris* ve *rossicus* alttürlerini Tundra Tarla Kazı (*Anser serrirostris*) altında sınıflandırılmıştır. Eskiden kaydedilen kuşların hangi türe ve alttüre ait olduğu çoğunlukla belirsizdir.

## Yosun Kazı

*Branta bernicla*, Brant Goose

***Rastlantısal konuktur.***

En güncel, iki birey 6 Nisan 1981 tarihinde Küçük Menderes Deltası'nda gözlenmiştir [@beaman1986]. Koyu karınlı *bernicla* alttürüne ait iki birey 3-4 Eylül 1973'te Rize, Ardeşen açıklarında kaydedilmiştir [@ost1975]. 1969 yılında Acıgöl'den yayınlanmış bir kayıt kabul edilmemiştir [@dijksen1988]. Prenses Zeyneb Halim 7 Şubat 1945'de Büyükçekmece'de bir bireyi vurmuş, vurulan kuşun gövdesi korunmamıştır [@kumerloeve1970a].

Düzenli olarak kışın soğuk geçtiği Ocak 1889'da İstanbul Maltepe'de ve büyük sürüler halinde Şubat 1891'de Kadıköy'de görülmüştür [@matheydupraz1920].

![](images/harita_Page_005.png)

**Üreme**

Türkiye'de yuvalamaz.

**Alttürler ve Sınıflandırma**

Türkiye'de Kuzeybatı Avrupa'da kışlayan *bernicla* alttürü beklenebilir. Sadece tek bir kayıtta alttürü tanımı yapılmış, bu alttürün olduğu kaydedilmiştir. Yunanistan'da kaydedilen birey de bu alttüre aittir [@handrinos1997].

## Ak Yanaklı Kaz

*Branta leucopsis*, Barnacle Goose

***Rastlantısal konuktur.***

Bir birey 5 Ocak 2003'te Büyükçekmece Gölü'nde gözlenmiş ve detaylı belgelenmiştir. Daha eski tarihlerden iki kaydın dökümantasyonu yetersiz olabilir [@kumerloeve1970a]. Bir birey 1946/47 kışında Sakarya Deltası'nda vurulmuştur. Diğer bir birey 1961 sonbahar/kışında aynı alanda vurulmuş, bu kuşun tahniti Eylül 1964'de Ankara'ya kaydedilmiş ancak sonradan yok olmuştur [@kumerloeve1966d].

![](images/harita_Page_006.png)

Bulgaristan'da bir birey Şubat-Mart 1997 tarihleri Karadeniz kıyısında gözlenmiş [@nankinov2003] ve Kasım 2005'te fotoğraflanmıştır [@nikolov2006]. Bir birey Ocak 2007'de İran'da fotoğraflanmıştır [@winkel2007barnacle].

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Sibirya Kazı

*Branta ruficollis*, Red-breasted Goose

***Nadir kış konuğudur.***

Sibirya Kazının dünya popülasyonu Romanya ve Bulgaristan'ın Karadeniz kıyısındaki tarlalarda kışlamaktadır. Özellikle soğuk kışlarda bazı bireyler veya gruplar Türkiye'ye inerler ve düzenli olarak görülürler. Ancak Türkiye'de düzenli kışladığı bir alan yoktur.

1964 ila 2008 yılının başları arasında Türkiye'de toplamda 64 kayıt yapılmıştır. Bu kayıtların 15'i Marmara, sekizi Karadeniz, dördü Ege, altısı Akdeniz ve 12'si İç Anadolu Bölgesi'nden gelmektedir. Özellikle kayıtların çoğu aralık sonu ile şubat aylarına denk gelmektedir. Birçok kayıt bir birey veya küçük gruplardan oluşmakta, ancak 40-100 bireylik beş büyük sürüyü de gözlenmiştir. Türün en çok kaydının geldiği 2001/2002 kışında en az 192 kuş kaydedilmiştir.

Büyükçekmece'deki kayıtların görüş sıklığı, orada düzenli kışladığından dolayı değil, muhtemelen İstanbul yakınlarındaki kuş gözlemcilerinin bölgeyi sık ziyaret etmesi ile ilgilidir. Keza ülke genelinde yaygın olarak avcılık mağazalarında ve kulüplerinde tahnitleri görülmüş ve avcılar vurduklarını sıkça beyan etmişlerdir [@dijksen1985]. Dolayısıyla kuş gözlemcilerinin kayıtlarında belirtildiğinden çok daha yaygındır. İç Anadolu kayıtları, bu bölgedeki kaz sürülerinin sistematik sayımları sırasında yapılmıştıri buna göre Sakarca sürülerinin içinde en az bir bireyin bulunma ihtimali yüksektir.

1950 öncesinde, Kosswig bu türü 1946/47 yılları kış mevsiminde kaydetmiştir [@kumerloeve1966d]. 27 Kasım ila 6 Mart arasında 1947/54 döneminde Büyükçekmece ve Meriç Vadisi arasında dokuz bireylik bir grup ile iki birey Beylik Mandra'da kaydedilmiştir [@kumerloeve1970a]. İshakoğlu belirtilmemiş bir lokalitede 1959 yılında sekiz bireylik bir gruptan bir bireyi vurmuştur [@makatsch1950]. Kuyucuk Gölü'nde 12 Kasım 1964'de 2 erişkin ve bir genç birey 400 boz kazın arasında kaydedilmiştir [@kumerloeve1964a]. Üç birey E. Hirzel tarafından 17 Ocak 1965 tarihinde Çekmece'de görülmüştür.

Türkiye'den türe ilişkin açıklaması olmayan şaşırtıcı bir kayıt vardır. Erçek Gölü'nde 5 Ağustos 1982 tarihinde 14 ergin ve sekiz yavru kaydedilmiştir [@kasparek1983]. Herhangi bir tanımlama yayınlanmamış, ek ayrıntılar da ortaya konulmamıştır. Bu kayıt en doğrusu hatalı olarak kabul edilmeli ve gözardı edilmelidir.

![](images/harita_Page_007.png)

**Üreme**

Doğu Sibirya'da tundra kuşağında yuvalar. Türkiye'de yuvalama yayılış bölgesi dışındadır.

**Alttürler ve Sınıflandırma**

Monotipik bir türdür.

## Sessiz Kuğu

*Cygnus olor*, Mute Swan

***Lokal olarak az sayıda yuvalar. Kış konuğu olarak yaygın ve yüksek sayılarda bulunur.***

Gala Gölü, Gediz Deltası ve Kızılırmak Deltası'nda son yıllarda üremektedir. Üreme popülasyonu muhtemelen 20 çiftten daha azdır. Tür 1968 yılında muhtemelen Kızılırmak Deltası'nda üremiştir [@dijksen1985].

Eskiden oldukça fazla sayıda üremiştir: Marmara Gölü ile Akşehir Gölü'nde sırasıyla 50 ve 100 çift üremiştir [@kumerloeve1961]. Üreme kayıtlarının çoğu Ereğli Sazlığı'ndan gelmiştir, burada üreyen nüfusun zaman içindeki yok oluşu belgelenmiştir [@kilic1990]. Ereğli Sazlıkları ve diğer eski üreme alanları büyük ölçüde ya da tamamen drene edilmiştir.

Kışın daha yaygındır ve Karadeniz kıyıları ve Marmara Bölgesinde yüksek sayılarda bulunur. Toplam kışlama popülasyonu 1000-10000 birey civarındadır. En yoğun kışlama nüfusu Meriç Deltası ve Gala Gölü'nde bulunur. 1993 kışında 1244 birey [@dogalhayati1993] 1999 kışında alanda 8900 birey ve ülke toplamında 9088 birey [@dogalhayati1999] sayılmıştır. Gala Gölünde Ocak 2003'te 2000 birey kaydedilmiştir. Sert kış koşullarında çok daha yaygındırlar.

![](images/harita_Page_008.png)

**Üreme**

**Yuvalama alanı:** Büyük göller ile geniş sazlıklara sahip bataklıklar ve açık su alanlarına sahip sulakalanlarda ürerler. Yuva alanı Türkiye'de tanımlanmamıştır. Diğer yerlerde, yuvalar su kenarında zemin üzerinde ya da küçük adacıklar üzerinde ya da sığ sularda sazlıkların arasında konumlanmıştır. Yuva, sazlar ya da sucul vejetasyonun büyük bir yığın halinde kullanılması ile merkezi bir oyuğa sahiptir.\
**Yumurta sayısı:** Türkiye dışında 5-7 yumurta koyduğu bilinir.\
**Üreme dönemi:** Nisan başında yumurta koyar. 13 Mayıs 1899 tarihinde İzmir'de saz yatağında yuvalan bir çift kaydedilmiştir [@selous1900]. Lenz, Ereğli Sazlıklarında, 1968'de 11, 1969'da bir ve 1970'de üç kullanılan yuva bulmuştur. Bir çift ve 4-5 genç yavru 6 Temmuz 1976 tarihinde gözlenmiştir. Bir çift ve dört genç 17 Temmuz 1982 tarihinde ve yumurtadan yeni çıkmış gençler 16 Mayıs 1987'de gözlenmiştir.

**Alttürler ve Sınıflandırma**

Monotipik bir türdür.

## Küçük Kuğu

*Cygnus columbianus*, Tundra Swan

***Lokal olarak ve az sayıda bulunan bir kış konuğudur.***

1993 yılına kadar düzensiz sayılarla gelen nadir bir kış ziyaretçisi olduğu düşünülmüştür. Meriç Deltası ve Enez Gölü'nde kalabalık kuğu sürüleri içinde bulunur, sayıları toplam 1000 bireye ulaşabilir. Bunun dışında küçük gruplar İç Anadolu, Göller Bölgesi ve yakın çevresinde kasım ve nisan arasında görülebilir.

![](images/harita_Page_009.png)

**Üreme**

Türkiye'de yuvalamaz.

**Alttürler ve Sınıflandırma**

Ülkemizde Avrupa ile Asya'da yaşayan *bewickii* alttürü bulunur. Amerika'da yaşayan *columbianus* alttürü (Tundra Kuğusu) siyah gaga ve siyah yüz derisi ile *bewickii* alttüründen kolayca ayırt edilebilir.

## Ötücü Kuğu

*Cygnus cygnus*, Whooper Swan

***Yaygın olarak ve nispeten az sayıda görülen bir kış konuğudur.***

Ekim sonu ile birlikte nisan ayının ilk haftası arasında görülür. Göçleri sırasında Ukrayna'dan yola çıkarlar Karadeniz' ortasından geçerek Batı Karadeniz kıyıları ulaşırlar [@brazil2003]. Trakya'da, kuşlar özellikle Meriç Deltası, İğneada ve Büyükçekmece'de Ocak-Şubat aylarında kaydedilir. En yüksek sayıda, 1200 birey 25 Ocak 1998'de Meriç Deltası ve Gala Gölü'nde kaydedilmiştir [@boyla1998a]. Bu bölge türün Balkanlar'daki en önemli kışlama alanlarındandır.

Van Gölü havzasında Sodalı Gölü'nde 30 Ekim 1995 tarihinde 164 birey kaydedilmiştir [@adizel1998]. Güneydoğu Anadolu'dan Diyarbakır Kabaklı Barajı'nda 1992 yılı başında 133 birey kaydedilmiştir [@dogalhayati1992].

![](images/harita_Page_010.png)

**Üreme**

Türkiye'de yuvalamaz. Kuzey Avrupa'da yuvalar.

**Alttürler ve Sınıflandırma**

Monotipik bir türdür.

## Nil Kazı

*Alopochen aegyptiaca*, Egyptian Goose

***Durumu belirsizdir, bazı kayıtlarının rastlantısal konuklara ait olduğu düşünülmektedir.***

11 Nisan 1911'de Urfa'nın güneyinde iki birey kaydedilmiştir, ancak gözlemci kesin bir kayıt olduğunu iddia etmekte isteksiz kalmıştır. Weigold'un (1912-13) bahsettiği kayıt şüphelidir [@kasparek1992a]. 28 Nisan 1986'da Kulu Gölü'nde gözlenen bireyin rastlantısal konuk olduğu düşünülmüştür.

Dİğer kayıtların esaret kaçkınlarına ait olduğu düşünülür. Bir çift 6-13 Temmuz 2002'de Ankara'daki bir parkta fotoğraflanmıştır. Bİr çift 31 Mart 2012'de İstanbul Riva'da gözlenmiş, birer birey 13 Mart 2012'de Hacettepe Kampüsü'nde , 5-24 Kasım 2013'de Etimesgut'ta ve 25 Mayıs-13 Haziran 2014 arasında Eymir Gölü'nde gözlenmiştir.

Hem Suriye'de hem de Filistin'de ürediğini düşünülmüştür [@vaurie1965], buna rağmen Suriye için kabul edilebilir bir kayıt bulunamamıştır[@kumerloeve1967a; @baumgart1995]. Kıbrıs'ta nadirdir; 1906 ve 1928 yılları arasında nadir bir kış göçmeni olarak değerlendirilmiştir. 1958, 1962 ve 1989 yıllarında da üç kaydı vardır.

![](images/harita_Page_011.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Suna

*Tadorna tadorna*, Common Shelduck

***Lokal olarak az sayıda üreyen yaz konuğu ve yaygın olarak çok sayıda bulunan kış konuğudur.***

Yerli bireyler lokal olarak az sayıda İç ve Doğu Anadolu'da yuvalar. Geniş ve tuzlu sulakalanlarda ve yüksek kesimlerdeki daha küçük gölcüklerde ürer. Başlıca üreme alanları Bolluk, Kulu ve Tuz Gölleri (İç Anadolu), Gediz Deltası (Ege) ve Van Gölü çevresidir (Doğu Anadolu). Gediz Deltası'nda 1996 yılında üreyen popülasyonun 8 çift olduğu tahmin edilmiş [@eken1997a]. 24 Haziran 1992'de Bolluk Gölü'ndeki bir adada 12 yuva bulunmuştur. Üreme sonrası tüy değiştiren kuşlar ağustos-ekim arasında toplanırlar, 2500 birey Erçek Gölü'nde 700 birey Kulu Gölü'nde sayılmıştır.

Kışlayan toplam nüfus 1000-5000 bireydir, ana kışlama alanı Yumurtalık Lagünü'nde 16 Şubat 2006'da 5390 birey sayılmıştır. Acıgöl'de 2005'te 2928 birey ve 2004'te 1802 birey, 1968-69'da 4900 birey ve 1969-70'de 3450 birey sayılmıştır. Dİğer alanlarda genellikle küçük sürüler halinde dolaşır.

![](images/harita_Page_012.png)

**Üreme**

**Yuvalama alanı:** Avrupa'nın büyük bölümünde tavşan yuvalarının 1-2 m içinde yuva yapar. Ancak, Türkiye'deki yuvalar yerdedir. Bolluk Gölü'ndeki yuvaların bazıları tamamen açıkta, bazıları kısmen ya da tamamen çalıların altında ve sadece bir tanesi doğal bir oyuğun biraz içindedir.\
**Yumurta sayısı:** 6-9 yumurta koyduğu görülmüştür. Bolluk gölünde yuvalarda kaydedilen 10-18 sayısındaki yumurtaların birden çok dişi tarafından konulmuş olmalıdır.\
**Üreme dönemi:** Ege'de haziran başında yavrular görülmüştür [@eken1997a]. İç Anadolu'da nisan sonu ile haziran başında yuvalar. Doğu Anadolu'da haziran ortasında yumurtladığı düşünülmüştür.

**Alttürler ve Sınıflandırma**

Monotipik bir türdür.

## Angıt

*Tadorna ferruginea*, Ruddy Shelduck

***Yaygın ve çok sayıda bulunan yerli türdür. Kışın göç alır.***

Diğer ördek ve kazların aksine sulakalanlarda üremez. Üremek için genellikle yüksek kesimlerdeki daha küçük gölcükleri, baraj göllerini, ıslak çayırları ve dereleri tercih eder. Büyük sulakalanlarda görünüşe göre üremeden orta sayılarda yazı geçirir. İlk tahminde üreyen popülasyonun 4000 ile 8000 çift arasında olduğunu öne sürmüştür [@tucker1994]. Sonrasında kış ortası su kuşu sayımlarına dayanarak azaldığı düşünülmüştür. Üreyen popülasyonun 1200-5100 çift olduğunu tahmin etmiştir [@emirogullari_inprep].

Temmuz eylül arasında tüy değişimi için bazı sulakalanlarda büyük sürüler halinde toplanır. 20.000 birey Erçek Gölü'nde 11.000 birey Sultan Sazlığı'nda, 10.000 birey Kulu Gölü'nde, 10.000-15.000 birey Eylül 1936'da bugün kurutulmuş olan Emir Gölü'nde 8.000 birey Kasım 2004'de Sarıyar Barajı'nda ve 6.000 birey Kuyucuk Gölü'nde kaydedilmiştir.

En yüksek kış sayımının sadece 10.155 birey olması [@caglayan2005] ve genellikle 4000-4500 birey sayılması (Ocak-Şubat 1993'te sadece 711 birey, ama 18 Ocak 2004'te sadece Sarıyar Barajı'nda 5636 birey ve 18 Şubat 2006'da aynı yerde 7641 birey) nedeniyle kışın ülkeden göç ettiği bilinmesine rağmen özellikle ülkenin batısında olmak üzere kışın daha yaygındır ve bazen yüksek sayılarda kaydedilir. Kışlayan popülasyonun 2600 ile 28.500 birey arasında olduğu düşünülür [@emirogullari_inprep]. Dağınık biçimde kışladığını düşünülür. Bir yandan İç Anadolu'da üreme sonrası toplanan sürülerde bir azalma görülmüştür, diğer yandan baraj göllerinin sayısındaki artış nedeniyle türün üremesine uygun habitatlar hâlâ çoktur.

![](images/harita_Page_013.png)

**Üreme**

**Yuvalama alanı:** Genellikle göl kenarlarındaki sarp kayalıklarda ve tepelerde, yamaçlardaki çukur ve çatlaklarda olmak üzere açık alanlarda ürer. Kayalıklar üzerindeki eski bir yuvada ve Beyşehir Gölü'ndeki bir adada kayaların ve harabelerin arasında ürediği kaydedilmiştir. 22-24 Mayıs 1998'de Ereğli yakınlarındaki bir kayalıkta muhtemelen eski bir Kızıl Şahin Buteo rufinus yuvasında kuluçkaya yatmış bir dişi gözlenmiştir. Yuvası Türkiye'de tanımlanmamıştır, genellikle bitki artıkları, hav tüyleri ve bazı diğer tüylerle kaplanmış bir oyuktur. 30 Nisan 2003'te Akköy yakınlarındaki dik bir yamaçtaki oyuğa (muhtemelen tavşan yuvası) giren bir dişi gözlenmiştir ancak yuva derin olduğu için incelenememiştir.\
**Yumurta sayısı:** 8-12 yumurta koyduğu görülmüştür.\
**Üreme dönemi:** Akdeniz ve Ege'de mart sonu yumurta koyabilir, diğe bölgelerde nisan ve mayıs arasında kuluçkaya başlar.

**Alttürler ve Sınıflandırma**

Monotipik bir türdür.

## Boz Ördek

Anas strepera

Gadwall

Lokal ancak nispeten çok sayıda bulunan yaz konuğu ve yerli, yaygın ve çok sayıda bulunan kış konuğudur.

Kızılırmak Deltası üreyen 200 çift ile en önemli üreme alanıdır. Türkiye'de üreyen popülasyonu 500 ile 5000 çift arasında dengede olduğunu düşünmüştür [@tucker1994] ancak o günden sonra bir düşüş olduğu ortadadır.

İç Anadolu'daki ilkbahar geçişi marttan nisan başına kadar belirgindir. Akdeniz'deki kıyısal sulakalanlarda nadiren 1000'den yüksek sayılarda gözlenir. Eskiden kış ortası sayımlarda daha boldur; Ocak 1967'de Manyas Gölü'nde 5000 birey, Ocak 1969'da Akşehir Gölü'nde 7500 birey ve Ocak 1971'de Hotamış Sazlığı'nda 2490 birey tek bir alanda yapılan sayımlardır. 1967-73 arasında ülke genelinde çoğunlukla 3000'den fazla kaydedilmiştir. Oysa son yıllarda (1986-2005) toplamda 1500'den az ve hatta 1000'den az kaydedilmiştir.

![](images/harita_Page_014.png)

**Üreme**

Göl kıyılarında ve adalarındaki yoğun vejetasyon içinde; sazlıklarda ve sık bitkilerle kaplı taşkın alanlarında ürer. Yerde bir çukurda yuva yapar, yuvayı bitkisel malzeme ve dişinin kendi tüyleriyle kaplar. Türkiye'de gözlenen yumurta sayısı 6-15 (13 yuvada), İç Anadolu'da çeşitli yerlerdeki yedi yuvada 7-15'er yumurta tespit edilmiş, ancak yuvalardaki 1-6 yumurtanın diğer ördek türlerine ait olduğu saptanmıştır. Diğer kayıtlar şöyledir 6 (1 yuvada), 7 (2 yuvada), 8 (1 yuvada), 10 (1 yuvada), 11 (1 yuvada), yumurtaların tamamlanmadığı düşünülen üç yumurtalı bir yuva kaydı da vardır. Yavru sayısı: 4 (1 yuvada), 5 (2 yuvada), 12 (1 yuvada). **KAR.** Kızılırmak Deltası'nda, 5 Mayıs 1992'de yedi yumurtalı bir yuva, 4 Haziran 1992'de altı yumurtalı bir yuva ve 11 Mayıs 1992'de 2-3 günlük 12 yavrusu ile bir dişi gözlenmiştir [@hustings1994]; ikinci kayıt yumurtlamanın nisan başında başladığını göstermektedir. **AKD.** 18 Temmuz 1972'de Karamık Gölü'nde beş yavrulu bir erişkin kaydedilmiştir. **İÇA.** Kulu Gölü'nde, 6 Mayıs 1972'de üç yuvada 3, 10 ve 11 yumurta ve 14 Temmuz 1971'de bir yuvada 7 yumurta gözlenmiş [@kasparek1987a]; ikinci kayıt telafi yumurtlaması olarak değerlendirilmiştir; Bolluk Gölü'nde 17 Mayıs 2004'te 8 yumurtalı bir yuva bulunmuştur ; Mogan Gölü'nde 1969 yılında nisan sonundan temmuza kadar yavrular gözlenmiştir. **DOA.** 26 Haziran 1991'de Ahlat'ta dört yavru, 22 Temmuz 1992'de Haçlı Gölü'nde yavrularıyla iki aile ve 6 Eylül 1973'te Van Gölü'nde beş yavru gözlenmiştir.

**Alttürler ve Sınıflandırma**

Türkiye'de nominat alttürü bulunur.

## Fiyu

*Mareca penelope*, Eurasian Wigeon

***Yaygın ve çok sayıda bulunan kış konuğu ve geçit türüdür.***

Kışın en yoğun olarak toplandığı Ege, Akdeniz ve İç Anadolu bölgelerindeki birçok sulakalanda birkaç binlik gruplar düzenli olarak sayılır. Düzenli olarak 150.000'den yüksek sayılarda kışladığı 1960 sonları ve 1970 başlarından bugüne kadar (istisna olarak 1968 başında 208.600 ve 1968-69 kış ortası sayımlarında 458.800 birey sayılmıştır) büyük bir azalış olduğu görülmektedir. 1986 ile 2005 yılları arasında 40.000'i aşan sadece dört sayım olmuştur. Çoğunluğu eylül ile ekimde (en erken 29 Ağustos) gelir, çok az sayıda nisan sonuna hatta mayısa (en geç 23 Mayıs) kalır.

Doğuda sadece geçiş yaparken gözlenir. İç Anadolu'dan geçişi mart sonu ve nisan baçında en belirgindir. Nadir olarak, Doğu Anadolu'da (son zamanlarda mayıs sonlarında birkaç defa kaydedilmiştir) ve muhtemelen İç Anadolu'da üremeden yazı geçirir. Her ikisi de mayıs sonunda olmak üzere iki defa Karadeniz'de ve Marmara'da, bir defa haziran sonunda Trakya'da ve bir defa da ağustos başında İç Anadolu'da kaydedilmiştir.

![](images/harita_Page_015.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür. Eskiden *Anas penelope* olarak bilinir.

## Yeşilbaş

*Anas platyrhynchos*, Mallard

***Yaygın ancak nispeten seyrek yerli, yaygın ve çok sayıda bulunan kış konuğudur.***

Genellikle orta sayılarda bulunur. İç Anadolu'daki her türden sulakalanda yaygın olan yerlidir. Ülkenin geri kalanında çok yaygın olmayabilir. 1992'de Kızılırmak Deltası'nda 400-600 çift üremiştir.

Sonbaharda ve kışın nisanın ilk haftasına kadar daha çoktur. En yüksek sayılar Marmara, Ege'nin güneybatısı ve Karadeniz olmak üzere ülkenin batı ve orta kesimlerinde daha yaygın ve daha eşit bir yayılış gösterir. Akdeniz ve İç Anadolu'da daha azdır ancak nadiren Güneydoğu Anadolu ve Doğu Anadolu'da önemli sayılar kaydedilir. Ocak 2005'te daha yüksek sayıda kaydedilmiş olmasına rağmen (aşağıya bkz.) son kışlarda ortalamada toplam yaklaşık 20.000 birey sayılmaktadır. Eskiden, özellikle 1967-70 yılları arasındaki en yüksek sayımlar şöyledir; 1967'nin başlarında Kızılırmak Deltası ve Yeşilırmak Deltası'nda 52.000 ve Büyük Menderes Deltası'nda 42.000; 1968'in başlarında Manyas ve Uluabat göllerinde 42.000; 1968-69'da Büyük Menderes Deltası'nda tahminen 80.000, Akyatan Lagünü'nde 40.000 (Çukurova) ve Amik Gölü'nde 30.000; 1969-70'de Meriç Deltası'nda 34.500 ve Sultansazlığı'nda 30.000. 2005 yılındaki kış ortası su kuşu sayımlarında kaydedilen toplam 106.140 birey kışlayan sayısında ciddi bir artışı göstermektedir. Aynı yıl, Kızılırmak Deltası'nda sayılan 50.000 birey son yıllarda bir alanda kaydedilen en yüksek sayıdır.

![](images/harita_Page_016.png)

**Üreme**

Göllerdeki adalarda, sazlıkların içinde ve göllerin, sazlıkların ve subasar çayırların kıyılarındaki bitkilerinin içinde ürer. Genellikle vejetasyon altında bulunan yerdeki bir oyuğa yuva yapar. Türkiye'de, ağaç kovuğuna ya da diğer kuşların (örneğin kargalar) eski yuvalarına yuvaladıklarına dair bir kayıt yoktur. Türkiye'de gözlenen yumurta sayısı 2-14, genellikle 5-9, daha az sayıdakiler muhtemelen yumurtaların tamamlanmadığını göstermektedir. **MAR.** 18 Nisan 1993'te Kocaçay Deltası'nda yavrularıyla gözlenen bir dişi en erken üreme kaydıdır [@ertan1996]. **KAR.** 19-20 Mayıs 1992'de Yeniçağa Gölü'nde yumurtalı iki yuva bulunmuş ve yavrular gözlenmiştir ; 5 Mayıs 1992'de Kızılırmak Deltası'nda ilk yavrular gözlenmiştir [@hustings1994]. 16 Mayıs 1967'de Manyas Gölü'nde dokuz yumurtalı bir yuva kaydedilmiştir. Trakya'da, 20 Haziran 1973'te altı yavrusuyla bir dişi gözlenmiştir. **İÇA.** 1971'de Yarma'daki birçok yuvada diğer türlerin yumurtalarına rastlanmıştır. Bir yuvada 17 Yeşilbaş, üç Boz Ördek ve üç Macar Ördeği yumurtası bulunmuştur. 14 yumurtadan fazlası muhtemelen birden fazla dişinin yumurtladığını gösterir. 13-15 Temmuz 1971'de Kulu Gölü'nde bulunan 2-12 yumurtalı sekiz yuva [@kasparek1987a] ile birlikte yumurtalı yuvaların çoğu mayıs ve haziranda kaydedilmiştir; yavrular mayıs ortasından itibaren gözlenmiştir. **DOA.** En erken kayıt 14 Haziran 1968'de Erçek Gölü'nde kaydedilen yavrulardır. Aynı yerde, 28 Haziran 1968'de beş ve sekiz yumurtalı iki yuva bulunmuş [@kasparek1983] ve 9 Haziran 2001'de Balık Gölü'nde yumurtalı iki yuva kaydedilmiştir.

**Alttürler ve Sınıflandırma**

Türkiye'de nominat alttürü bulunur.

## Kaşıkgaga

*Anas clypeata*, Northern Shoveler

***Çok lokal ve nadir üreyen yaz konuğu, yaygın ve çok sayıda bulunan geçit türü ve kış konuğudur.***

Üreme kayıtlarının çoğu Kulu Gölü'ndendir. Son dönemlerdeki arazi çalışmalarında Güneydoğu Anadolu'da iki potansiyel üreme alanı bulunmuştur.

Tüm bölgelerde mart başından nisan sonuna kadar ve eylül ortasından kasım başına kadar yaygın ve bol olarak kaydedilen bir geçit türüdür. Yüksek sayılarda kaydedilmiştir. Örneğin, eylülde Kulu Gölü'nde 7000 birey ve Sultansazlığı'nda 9000 birey; mart sonunda Kızılırmak Deltası'nda 4500 birey kaydedilmiştir.

Ülkenin batı ve orta bölgelerinde kışlar. Son yıllarda toplam sayısı 5000 bireyi nadiren aşmıştır (Ocak-Şubat 1993'te 7898, 1999 başında 13.114 ve 2005 başında 13.576) ancak eskiden daha boldur. Bazı alanlarda kaydedilen en yüksek sayılar şöyledir; Ocak 1967'de Büyük Menderes Delta'sında 23.000 ve Kızılırmak Deltası'nda 8000 birey (Kızılırmak Deltası'nda Ocak 1993'te 4564 birey). 1967-73 yılları arasında İç Anadolu'daki çeşitli yerlerde düzenli olarak 3000 bireye kadar kaydedilmiştir.

![](images/harita_Page_017.png)

**Üreme**

**KAR.** 6-7 Temmuz 1972'de, Kızılırmak Deltası'nda, dört ve beş yavrulu iki dişi kaydedilmiştir [@dijksen1985] ve 1992'de ürediği kanıtlanmamakla birlikte popülasyonun 0-1 çift olduğu tahmin edilmiştir [@hustings1994]. 1971 Temmuz ortasına ait yumurtalı yuva kayıtları daha önceki başarısız bir denemenin ardından tekrar yumurtlama olarak değerlendirilmektedir. **İÇA.** Kulu Gölü'ndeki bir adada 14-15 Temmuz 1971'de sekiz ve on yumurtalı iki yuva bulunmuş, 5-6 Ağustos 1972'de iki ve dört yavrulu iki yavru grubu görülmüştür. Üreme sezonunda gözlenen bireylerin çoğunun erkek olması dişilerin yuvada olduğunu düşündürmektedir [@kasparek1987a]. 31 Mayıs 1987'de Kulu Gölü'nde yavrular gözlenmiş ve 19 Haziran 1992'de bir adadaki cılız vejetasyonun içinde dokuz yumurtalı bir yuva bulunmuştur; çıplak zeminde sığ bir oyuğun içindeki yuva ot ve bitki gövdeleri ile karışık olarak hav tüyleri ile kaplıdır. Haziran 1977'de Eşmekaya'da beş yavrusuyla birlikte bir dişi gözlenmiştir [@schubert1979]. **DOA.** 29 Mayıs 1969'da Van Gölü'nde gözlenen kur davranışı dâhil ilkbaharda ve yazın da ülkenin diğer yerlerinde çiftler gözlenmiştir. Türkiye'de üremenin sezonu ile ilgili güvenle yorum yapabilecek yeterli veri yoktur; diğer yerlerde üreme sezonunun başlaması nisan başından mayıs sonuna kadar değişkenlik gösterebilir.

**Alttürler ve Sınıflandırma**

Monotipik bir türdür.

## Kılkuyruk

Anas acuta

Northern Pintail

Lokal ve nadir yaz konuğu, nispeten yaygın ve çok sayıda bulunan geçit türü ve kış konuğudur.

1998 ve 1999'da Girdev Gölü'nde üremiştir. Son zamanlarda ürediği keşfedilmiş olup kesin kaydı çok azdır. Ülkede üreyen popülasyonun 500 ile 1000 çift arasında olduğunu tereddütle belirtmiştir [@tucker1994]. Farz edilen bazı kayıtlar üremeyen bireylere ait olabilir.

Eylül ortasından nisan başına kadar ülkenin batı ve orta bölgelerinde kışlar. Çarpıcı bir azalma belgelenmiştir. Eskiden düzenli olarak 100.000'in üzerinde kaydedilirken son yıllarda kışlayan bireylerin toplamı 10.000'i nadiren aşar (1986'da 25.700, 1992'de 11.070 ve 1999'da 13.573). Öte yandan, bazı eski sayımlar kaba tahminlere dayanmaktadır. Bununla beraber, tek alanda yapılan bazı daha özel ve dikkatli sayımlar azalışın derecesini gösterir. Örneğin, 1967'de Büyük Menderes Deltası'nda 60.000 ve Emir Gölü'nde 70.000; 1968-69'da Akyatan Gölü'nde (Çukurova) 100.000 ve Gâvur Gölü'nde 50.000 (bilhassa yumuşak geçen bu kış, su kuşlarının çoğu olağandışı yüksek sayılarda kaydedilmiştir). 1969-70'de Sultansazlığı'nda sayılan 160.000 gibi bazı eski sayımların muhtemelen abartılı tahminlerdir. Eskiden düzenli olarak birkaç bin bireyin kışladığı sulakalanlarda artık sadece yüzlercesi kaydedilmektedir. Bu ve diğer ördek türleri için önemli olan birkaç sulakalan, son dönemde kısmen ya da tamamen kurutulmuştur. Görünüşe göre, diğer yüzey ördekleri gibi bu tür de baraj göllerinde kışlamaya başlamıştır.

![](images/harita_Page_018.png)

**Üreme**

İlkbaharda ve yazın, İç Anadolu'da birçok erişkin kaydı vardır ancak kanıtlanmış üreme kayıtları sınırlıdır. **KAR.** Kızılırmak Deltası'nda, muhtemelen üreme göstergesi olan davranışlar gözlenmiştir ancak kesin olarak kanıtlanamamıştır [@hustings1994]. Yerdeki bir delikte yaptığı yuvasını bitkisel malzeme, hav tüyü ve biraz tüyle kaplar. **AKD.** Hem 1998 hem de Haziran 1999'da Girdev Gölü'nde yavrular gözlenmiştir. **İÇA.** Kulu Gölü'ndeki en büyük adanın kenarlarındaki vejetasyonun içinde bulunan yedi ve on yumurtalı iki yuva (22 Mayıs 1992) ile 6 ve 9 yumurtalı beş yuva (19 Haziran 1992). 24 Haziran 1992'de Bolluk Gölü'ndeki bir çalı tarafından gizlenen 11 yumurtalı bir yuva bulunmuştur.

**Alttürler ve Sınıflandırma**

Türkiye'de nominat alttürü bulunur.

## Çıkrıkçın

Anas querquedula

Garganey

Yaygın ancak genellikle az sayıda üreyen yaz konuğu, çok yaygın ve çok sayıda bulunan geçit türü, nadir kış konuğudur.

Genellikle şubat ortasından ekim sonuna kadar sazlık sulakalanlarda görülür. İç ve Doğu Anadolu'da daha boldur. Güneydoğu Anadolu'da potansiyel olarak iki üreme alanı tanımlanmıştır. Nisan ortasından itibaren ürer. Diğer yandan en az mayıs sonuna kadar kuzeye giden göçmenlerin geçişi devam eder.

Tüm bölgelerde, hem ilkbaharda hem de sonbaharda çoğu kez yüzlerce ve hatta binlerce bireylik sürüler halinde gözlenen yaygın ve genellikle bol olan bir geçiş türüdür. Ağustos sonu ve eylül başında Karadeniz kıyısı boyunca düzenli olarak önemli sayılarda kaydedilir. Marmara, Ege ve Akdeniz'de nadiren az sayıda kışlar. Olağandışı yumuşak geçen 1968-69 kışında Göksu Deltası'nda 3000 ve Gâvur Gölü'nde 5000 birey kışlamıştır. Daha yenide, Ocak 2002'de Güllük Deltası'nda 65, Şubat 2002'de Bafa Gölü'nde 58 ve Aralık 2002'de Çukurova'da 89 birey kaydedilmiştir. Karkamış Barajı'nda 4 Aralık 2010'de iki birey kışlamıştır.

![](images/harita_Page_019.png)

**Üreme**

Göl kenarlarındaki ıslak çayırlar, bataklıklar ve sazlıklarda, ikisinin bir arada olduğu alanlarda ve göl kenarındaki vejetasyonun içinde ürer. **KAR.** 6 Mayıs 1993'te, Yeniçağa Gölü'nün yakınlarındaki ıslak bir çayırlıkta yeni bozulmuş ancak yumurtaların taze olduğu açıkça anlaşılan bir yuva bulunmuştur ki 19 Mayıs 1992'de de aynı yerde benzer şekilde bozulmuş iki yuva bulunmuştur. Türkiye'den hiç veri yoktur ancak diğer yerlerde olağan kuluçka büyüklüğü 8-11'dir. **İÇA.** 10-15 Mayıs 1991'de Hotamış Sazlığı'nda yavrulu birkaç çift gözlenmiş (Kirwan 1993a), 27 Temmuz 1971'de Kulu Gölü'nde büyük yavruları olan altı çift kaydedilmiş, Haziran-Temmuz 1968'de Mogan Gölü'nde 1-2 kuluçka gözlenmiş ve 27 Temmuz 1971'de Yarma'da büyük yavruları olan en az dört çift kaydedilmiştir. Karadeniz'de, 13 Mayıs 1986'da Abant Gölü'nde yumurtlamanın nisan ortası ile sonu civarında olduğunu gösterecek şekilde 17 yavrulu bir dişi gözlenmiş; 2 Ağustos 1971'de Kızılırmak Deltası'nda bir çift ve yedi yavru kaydedilmiştir.

**Alttürler ve Sınıflandırma**

Monotipik bir türdür.

## Çamurcun

Anas crecca

Eurasian Teal

Lokal ve seyrek üreyen yaz konuğu, yaygın ve çok sayıda bulunan kış konuğudur.

Kızılırmak Deltası'nda 1992'de 15-20 çift üremiştir, Doğu Anadolu'dan teyit edilmiş çok az üreme kaydı vardır.

Geçiş sırasında genellikle ülkenin batı ve orta bölgelerinde eylül başından nisan başına kadar yaygın ve boldur. Çoğunluğu nisan başında iç kesimlerden ayrılmış olur. Marmara ve Karadeniz'de düzensiz olarak yüksek sayılarda kaydedilir.

Diğer yüzey ördekleri gibi, 70'li yıllarda su kuşu sayımlarının yapılmaya başlamasından itibaren kışlayan nüfusun önemli oranda azaldığı tespit edilmiştir. Eskiden ülke toplamında düzenli olarak 150.000 bireyi aşan sayılarda kaydedilmiştir. Örneğin, 1968-69'da 270.400 ve 1969-70'de 326.700. Son sayıma sadece Sultansazlığı'nda sayılan 200.000 birey dahildir, ki alanda sayılan 400.000 tanımsız ördek de çamurcun olabilir. Son yıllarda toplamda 100.000 bireyden daha az kaydedilmektedir; 1988'de 21.000 ve 1989'da 13.400 kuş sayılmıştır.

![](images/harita_Page_020.png)

**Üreme**

Göllerde ve sazlıklarda ürer. Yuva ve kuluçka büyüklüğü Türkiye'de tanımlanmamıştır ancak diğer yerlerde yerdeki bir oyuğa yaptığı yuvasını genellikle yapraklar, bitkisel malzemeler, hav tüyleri ve tüylerle kaplar. Olağan kuluçka büyüklüğü 8-12 yumurtadır (16 yuvada); sulakalanlarda yüksek otların üzerine yuvalar. Nadiren sudan uzağa yuva yapabilir. **KAR.** Kızılırmak Deltası'nda, 29 Mayıs 1979'da yumurtalı bir yuva bulunmuş, 28 Temmuz 1971'de dokuz yavrusuyla bir dişi ve 6 Ağustos 1971'de beş yavrusuyla bir dişi gözlenmiş [@dijksen1985] ve 1992'de popülasyonun 15-20 çift olduğu belirlenmiş, 5 Mayıs'ta dikkat dağıtma davranışı gözlenmiş ancak hiç yuva bulunamamıştır [@hustings1994]. **İÇA.** 14 Mayıs 1991'de Hotamış Sazlığı'nda, yumurtlamanın nisan ortasından daha geç olmadığını gösterecek şekilde yavrularıyla birlikte birkaç erişkin gözlenmiştir [@kirwan1993a]; 5-6 Ağustos 1972'de Kulu Gölü'nde 7 ve 10 bireylik kuluçkalarıyla iki dişi gözlenmiştir [@kasparek1987a]. **DOA.** 24 Haziran 1983'te Haçlı Gölü'nde tek yavrulu bir dişi kaydedilmiştir.

**Alttürler ve Sınıflandırma**

Türkiye'de nominat alttürü bulunur.

## Yaz Ördeği

Marmaronetta angustirostris

Marbled Duck

Soyu tükenmek üzeredir.

En son Göksu Deltası'nda 2010-2013 arasında 1-2 çift olarak üremiş, 2013'ten itibaren alanda görülmemiştir. Yakın zamanda Çukurova Deltası'nda 1987'de 32 çift tespit edilmiş toplamda 50-100 çiftin olduğu tahmin edilmiş, Göksu Deltası'nda 1989'da hem de 1991'de yaklaşık 50 çift üremiştir.

Van Gölü çevresinde; Erciş ve Van Sazlığı'nda az sayıda ürediği teyit edilmiş, bunun yanında Ağrı çevresi, Ahlat Sazlıkları, Bendimahi Deltası ve Kuyucuk Gölü'nde üreyebileceği tahmin edilmiştir.

Kurutulmadan önce Amik Gölü'nde muhtemelen önemli sayılarda üremiştir [@kumerloeve1963a]. İç Anadolu'da, Ereğli Sazlığı'nda muhtemelen beş çiftten az, Hotamış Sazlığı'nda 10-15 çift, Sultansazlığı beş çiftten daha az sayıda üremiştir. Eskiden Yarma Sazlıkları, Gönenç Gölü ve muhtemelen diğer birkaç sulakalanda da üremiştir. Potansiyel üreme alanı olarak listelenen Karapınar Ovası artık uygun değildir [@grimmett1989]. Mogan Gölü ve Eber Gölü gibi eskiden muhtemelen ürediği diğer birkaç alan, kısmen yaşam alanı tahribatı ve su kirliliği nedeniyle artık neredeyse kesinlikle üremeye elverişli değildir. Ayrıca, Marmara, Ege, Karadeniz (sadece bir kayıt) ve Güneydoğu Anadolu'da da (2000 yılında Haziran'ın sonunda Birecik'te) üreme sezonunda gözlenmiştir ancak ürediğine dair hiç kanıt yoktur.

Genellikle mart başından ekim başına kadar kaydedilen bir yaz konuğudur. Yakın geçmişte Çukurova ve Göksu deltalarında üreme sonrası sürülerde 100-200 birey sayılırken Ağustos 1967'de bu iki alanda sırasıyla 2000 ve 450 birey kaydedilmiştir. Diğer sulakalanlarda hem ilkbaharda hem de sonbaharda nadiren çok az sayıda geçiş yapmıştır. Kışın eskiden Akdeniz ve İç Anadolu'da orta sayılarda kışlamış, en son Çukurova'da 1993 kışında dört, Şubat 1997'de 35 birey sayılmıştır.

![](images/harita_Page_021.png)

**Üreme**

Genellikle sazlık adaların, bitişik havuzlar ve sazlıkların bulunduğu yoğun sualtı vejetasyonuna sahip sığ göllerin çevresinde ürer ve geniş sulakalanları tercih eder. Sanılanın aksine acı veya tuzlu sularda değil, tatlı suları tercih eder. Yavru sayısı: 8-13 (11 yuvada), 4-6 yavru (5 yuvada) ve birinde 15 yavru; 1991'de Göksu'da iki dişinin bir araya gelerek kuluçkalarını birleştirdiği gözlenmiş ve 15-18 Temmuz 1992'de bir dişi 32 civcivle görülmüştür [@green1993]. **AKD.** Çukurova ve Göksu Deltası'nda sığ ve ötrofik göllerde bulunmuştur. 1991'de, Göksu Deltası'nda yaklaşık 50 çiftin ürediği tahmin edilmiş ve en az 31 çift yavru çıkarmıştır. Yumurtlama nisan sonlarında başlamış ve mayısın ikinci yarısında ve haziran başında en yoğun olmuştur; ilk kuluçka 7 Haziran'da görülmüş ve temmuz sonuna kadar küçük yavrular gözlenmiştir; temmuz başından itibaren tamamen palazlanmış yavrular kaydedilmiştir; yumurta sayısı 2-12, ortalaması 6,5 [@green1993]. 9 Haziran 1993'te Göksu'da, kofanın (Juncus) baskın olduğu ve yakınlarda sazların (Phragmites) da bulunduğu bataklık bölgede sığ gölcüklerin olduğu bir alanda, yaklaşık 1 m. çapındaki bir Juncus kümesinin içinde, sudan yaklaşık 0,7 m yüksekte iyice gizlenmiş bir şekilde yumurtaların henüz tamamlanmadığı iki yumurtalı bir yuva bulunmuştur. Çok daha fazla yumurta için yapıldığı açıkça belli olan, sazlardan ve bitki gövdelerinden yapılmış dayanıklı ve derin bir kâse şeklindeki yuva daha ince bitkisel malzemeyle kaplanmış, hiç hav tüyü kullanılmamıştır. Başka yerlerdeki tipik yumurta sayısı 9-13'tür (5-18). 22 Mayıs 1971'de Çukurova'da kaydedilen altı yavru en erken kayıttır ve yumurtlamanın nisanın ikinci yarısında başladığını gösterir; Göksu'da 10 Temmuz 1967'de kaydedilen hem büyük hem de küçük yavrular az sayıda haziran ve daha çok temmuzda gözlenmiştir [@vielliard1968resultats]. **İÇA.** 4-5 Haziran 1971'de Yarma Sazlığı'nda altı ve on üç yumurtalı (bir tane Yeşilbaş (Anas platyrhynchos) yumurtası dâhil olmak üzere muhtemelen iki dişinin yumurtladığı) iki yuva bulunmuştur. 12 Haziran 1998'de Kulu Gölü'nde tek yavrulu bir erişkin kaydedilmiş ve temmuzda üç farklı alanda yavrular gözlenmiştir. **DOA.** 22 Temmuz 1987'de Van Sazlığı'nda yumurtlamanın haziran ortasında olduğunu gösterecek şekilde çok küçük yavruları olan iki çift gözlenmiş ve aynı yerde temmuz sonu ile ağustosta birkaç defa genç bireyler kaydedilmiştir.

**Alttürler ve Sınıflandırma**

Monotipik bir türdür.

## Macar Ördeği

Netta rufina

Red-crested Pochard

Lokal ancak çok sayıda bulunan yerli ve yarı göçmen, yaygın ve çok sayıda bulunan kış konuğudur.

İç Anadolu'daki geniş sodalı ya da tatlı sazlık sulakalanlarda (özellikle Ereğli Sazlıkları ve Sultansazlığı'nda boldur; 1990'ların başında Ereğli Sazlığı'nda 500 çifte kadar kaydedilmiştir ancak 1998'de sadece 20 çift bulunmuştur), Kızılırmak Deltası'nda 1992'de 50-75 çift tahmin edilmiştir [@hustings1994]. Başka yerlerde oldukça yaygın ve genellikle oldukça bol olması muhtemel yerli ve yarı göçmendir. Eskiden, Akdeniz'de daha yaygın olarak üreyen bir türdür. Daha önceleri Türkiye'de üreyen popülasyonu 1000-5000 çift olarak tahmin etmiş olsa da [@tucker1994], son zamanlarda İç Anadolu'daki birkaç alanda görülen azalmalar, güncel nüfusun tahmin edildiğinden çok daha az olduğuna işaret eder.

Ülke genelinde geçiş sırasında doğu bölgeleri dışında daha yaygındır. Çoğu zaman yüzeyi donmaya daha az eğilimli olan baraj göllerini tercih eder. Ocak 1967'de 12.000 birey sayılmış olup, bunun 7000 tanesi bugün kurutulmuş Amik Gölü'ndendir. Türkiye genelinde 1992'de 5249, 1996'da 6522 ve 1999'da 6228 birey sayılmıştır. 2000'lı yıllarda toplam sayıda artma görülmüş, sadece Beyşehir Gölü'nde Şubat 2003'te 10.000 birey ve Ocak 2005'te 20.000 birey sayılmış, son sayımda hem toplam hem de alan rekoru kırılmıştır.

![](images/harita_Page_022.png)

**Üreme**

Yoğun sazlıkların ve su kenarı bitkilerinin bulunduğu tatlı ya da sodalı göllerde ve su aynalarına sahip sazlıklarda ürer. Yerdeki bir oyuğa yaptığı yuvasını bitkisel malzeme, hav tüyleri ve tüylerle kaplar. Çoğunlukla yoğun vejetasyonun içine, nadiren açıkta (örneğin adalarda) ya da nemli alanlarda su seviyesinin üzerindeki saz öbeklerinin ya da diğer sucul bitkilerin içine genellikle iyice gizlenmiş bir yuva yapar. Türkiye'de gözlenen yumurta sayısı 4-12, ortalama 8,3 (18 yuvada); bir yuvada bulunan 24 yumurta muhtemelen birden fazla dişiye aittir. Yavru sayısı: 2-12; ortalama 6,2 (16 yuvada), yumurtaların avcılar tarafından yenmesi ve benzeri nedenlerle sadece yavru çıkarmış 2-4 yavru çıkarmış 6 dişi ortalamayı aşağıya çekmiştir. **MAR.** 1 Mayıs 1993'te Kocaçay Deltası'nda yumurtalı bir yuva bulunmuştur [@ertan1996]. **KAR.** Kızılırmak Deltası'nda 27 Mayıs 1992'de beş yumurtalı bir yuva bulunmuş, 4 Haziran 1992'de yaklaşık bir haftalık ilk tüylü yavru kaydedilmiş [@hustings1994] ve 27 Mayıs 1979'da sekiz yavrulu bir aile gözlenmiştir [@dijksen1985]. **AKD.** 18 Temmuz 1992'de Karamık Gölü'nde küçük yavrulardan oluşan bir aile gözlenmiştir. **İÇA.** Çoğu mayısta olmak üzere 25 Nisan'da yumurta kayıtları vardır. En geç kayıt 19 Haziran 1992'de 12 yumurtalı bir yuvadır. Biri 11 Mayıs'ta, çoğu haziranda olan birçok yavru kaydı vardır, en geç 8 Temmuz 1967'de [@vielliard1968resultats] ve 5 Ağustos 1972'de küçük yavrular gözlenmiştir. **DOA.** 21-22 Temmuz 1986'da Van Gölü'nde 7-8 yavrulu üç yavrulu bir aile kaydedilmiştir.

**Alttürler ve Sınıflandırma**

Monotipik bir türdür.

## Elmabaş Patka

Aythya ferina

Common Pochard

Nispeten yaygın ve çok sayıda bulunan yerli ve yarı göçmen, yaygın ve çok sayıda bulunan kış konuğudur.

İç ve Doğu Anadolu'daki sulakalanlarda orta sayılarda üreyen yerli ve yarı göçmendir. 1992'de Kızılırmak Deltası'nda 300-350 çiftin ürediği tahmin edilmiştir [@hustings1994]. Uygun habitatların azlığı nedeniyle Karadeniz, Güneydoğu Anadolu ve belki de diğer bölgelerde lokaldir. Muhtemelen gerçek üreme durumunu çarpıtacak şekilde hatırı sayılır sayıda üremeyen birey özellikle İç ve Doğu Anadolu'da yazı geçirir.

Kışın ve geçiş sırasında ülke genelinde yaygın ve boldur. Son yıllarda ortalama 67.000 bireyden fazla sayılmaktadır. 1996 yılında Beyşehir Gölü'nde 47.000, Uluabat Gölü'nde 42.000 ve ülke toplamında sayılan 250.000 birey en yüksek sayımlardır. 1999'da Eğirdir Gölü'nde 40.000, ülke toplamında 137.000 kuş sayılmıştır. 18 yıllık Kış Ortası Su kuşu sayımlarının ortalaması 93.000 kuştur. İstisna olarak 1968-69 kışında 355.000 bireyin kışladığı tahmin edilmiştir. Ekim ortasından itibaren yüksek sayılar gelir; Göksu Deltası'nda Ekim 1978'de 40.000, Ekim 2002'de Sodalıgöl'de 100-130.000, Kulu Gölü'nde Kasım 1970'de 45.000, ve Kasım 1971'de 28.000 birey kaydedilmiştir.

![](images/harita_Page_023.png)

**Üreme**

Sazlıkların olduğu göllerde ve su aynalarının bulunduğu geniş sazlıklarda ürer. 19 Haziran 1904'te Erçek Gölü yakınlarındaki küçük bir gölde sık bir örtü içindeki sazların dibine tutturulmuş sakarmeke (Fulica atra) yuvasına benzer şekilde sudan yükseğe yapılmış bir yuva bulunmuştur; ölü saz gövdeleri ve diğer bitkisel malzemelerin derin, düzgün bir kâse şeklinde iç içe örülmesi ile oluşmuş dayanıklı bir yapı olan yuva bol miktarda hav tüyü ve biraz da diğer tüylerle kaplanmıştır. Yuvada çatlamamış soğuk bir yumurta ve birkaç çatlamış ve ezilmiş yumurtanın kabukları bulunmuş; yakınlarda bir dişi ve yedi tane küçük yavru (bir haftadan daha küçük) görülmüştür. Diğer yerlerde, yuvalar genellikle benzer alanlardadır, nadiren su kıyısındaki yoğun bitki örtüsünün içinde kuru zeminde de olabilir. Yavru sayısı: 2-11: 2-5 yavru: (4 yuvada); 6-11 yavru: (11 yuvada), ortalama 6,6. Türkiye'de yumurta sayısı kaydedilmemiştir; diğer yerlerde genellikle 6-9 yumurtadır. **KAR.** Kızılırmak Deltası'nda, 11 Mayıs 1992'de hav tüyleriyle gözlenen birkaç günlük yavru en erken kayıt [@hustings1994] yumurtlamanın nisanın ilk haftasında olduğunu gösterir. 14 Haziran 1984'te yaklaşık 5 günlük bir yavrulardan oluşan bir kuluçka ve yaklaşık üç haftalık yavrulardan oluşan iki kuluçka gözlenmiştir [@dijksen1985]. **İÇA.** Haziran başlarında iki yumurtalı (tamamlanmamış) bir yuva bulunmuş ve Haziran 1971 başlarında boz ördek (Anas strepera) yuvalarına iki, dört ve beş yumurta bıraktığı tespit edilmiştir; 13 Mayıs 1991'de Hotamış'ta yumurtalı bir yuva bulunmuştur [@kirwan1993a]. 1970 Mayıs sonlarında Eşmekaya'da küçük yavrulardan oluşan beş yavru, 1 Haziran 1969'da Sultansazlığı'nda altı yavru ve haziran-temmuzda diğer alanlarda da yavrular gözlenmiştir. **DOA.** 19 Haziran 1983'te Van Sazlığı'nda yavrularıyla birlikte sekiz dişi kaydedilmiştir.

**Alttürler ve Sınıflandırma**

Monotipik bir türdür.

## Pasbaş Patka

Aythya nyroca

Ferruginous Duck

Lokal olarak az sayıda üreyen yaz konuğu, yaygın ve nispeten çok sayıda bulunan geçit türü, yaygın ancak az sayıda kış konuğudur.

Tüm bölgelerdeki sulakalanlarda üreyen oldukça lokal ve nadir bir yaz konuğudur. Son yıllarda gerçekleştirilen arazi çalışmalarında Güneydoğu Anadolu'da da üç yeni üreme alanı belirlenmiştir. İç ve Doğu Anadolu bölgelerinde en boldur. Kızılırmak Deltası (ilkbahar 1992'de tahminen 150-200 çift) [@hustings1994], Marmara'da Kocaçay Deltası (1993'te tahminen 70 çift) [@ertan1996] ve Uluabat Gölü (1988'de tahminen 32 çift; [@welch1998b] ve Göksu Deltası (yaklaşık 30 çift) önemli sayılarda ürediği diğer alanlardır. Türkiye popülasyonu muhtemelen dünyadaki en önemlilerinden biridir; Tucker ve Heath (1994) 1000 ile 3000 çift arasında olduğunu varsaymıştır ancak Kirwan (1997b), türün statüsü ve yayılışı ile ilgili detaylı bir değerlendirmeye dayanarak daha ihtiyatlı şekilde 500-600 çift tahmin etmiştir. Avrupa'daki yayılışının birçok bölümünde sayısında keskin azalma olduğu göz önünde bulundurulduğunda türün Türkiye popülasyonu ile ilgili temel izleme çalışmasına acil olarak ihtiyaç duyulmaktadır. 1990'ların sonlarında İç Anadolu'daki birkaç alanda da azalma görülmüştür. Az sayıda birey yerlidir. Yaz göçmenleri mart ortasından eylül sonuna kadar gözlenir.

Geçiş sırasında az ve orta sayılarda olmak üzere ülke genelinde biraz daha yaygındır. Günümüzde çok az sayıda kışlar: 105 birey ile en yüksek kışlama kaydı 1992'dedir ancak genellikle 50 bireyden az kaydedilir. 1986-88 ve 1993'te hiç kaydedilmemiştir. 1990'ların ortalarından itibaren kış kayıtlarında bir canlanma olduğuna dair bazı göstergeler vardır ancak sayılar hâlâ oldukça düşüktür. Bu durum, muhtemelen bu mevsimde yapılan gözlemlerin artması ile ilgilidir. Eskiden, hava koşullarına bağlı olarak düzensiz ancak daha çok sayıda birey ülkenin batı ve orta bölgelerinde kışlardı. 1968-74 yıllarından itibaren çoğu yıl genellikle 50 ile 450 birey arasında kaydedilmiştir. Marmara Gölü'nde kaydedilen 860 birey en yüksek kayıttır. 44 birey ile 2005 yılında en yüksek sayının kaydedildiği Doğu ve Güneydoğu Anadolu'daki son yıllara ait kış kayıtları da bahsedilmeye değerdir.

![](images/harita_Page_024.png)

**Üreme**

Çevresinde sazlıkların ve yoğun su üstü vejetasyonunun ve çoğunlukla daha geniş sazlıkların ve bataklığın bulunduğu tatlı su göllerinde ürer. Su kenarındaki yoğun vejetasyonun içine yuva yapar: Kulu Gölü'ndeki bir adada, alçak çalıların arasında çıplak zeminde hafif bir çukurun içine yapılan yuvanın ot ve hav tüyleriyle kaplandığı gözlenmiştir (Pforr ve Limbrunner 1982; A. Limbrunner, kişisel görüşme). Türkiye'de gözlenen yumurta sayısı 6-8 arasındadır ve şu şekilde dağılmıştır: 6 (2 yuvada), 8 (1 yuvada). Yavru sayısı: 8-9 (2 yuvada), 6-7 (9 yuvada), 3-5 (6 yuvada), predasyon gibi nedenlerle yavru sayısı belirgin derece azdır. **MAR.** 19 Haziran 1999'da Uluabat Gölü'nde bazıları küçük olmak üzere birkaç yavru grubu gözlenmiş, 1966'da Manyas Gölü'nde de yavru kaydedilmiştir. **KAR.** Kızılırmak Deltası'nda, çiftlerin çoğu sazlık alanlarda gözlenmiştir; 5 Mayıs 1992'de altı yumurtalı bir yuva bulunmuş ve 1 Haziran 1992'de yumurtlamanın nisan sonlarından daha geç olmadığını gösterecek şekilde üç ve dört yavrulu iki grup [@hustings1994] kaydedilmiştir; 6 Ağustos 1971'de yedi yavrulu bir grup gözlenmiştir. **AKD.** 15 Mayıs 1962'de Çukurova'da sekiz yumurtalı bir yuva [@kirwan1997b]; 8 Mayıs 1953'te Amik Gölü'nde yumurtalı bir yuva [@kirwan1997b]; ve 27 Mayıs 1933'te yumurta kanalında yumurta bulunan bir dişi vurulmuştur [@meinertzhagen1935]; Göksu Deltası'nda en erken 17 Haziran'da olmak üzere yedi alanda yavrular gözlenmiştir. **İÇA.** 28 Nisan 1982'de Sultansazlığı'nda yumurtalı bir yuva bulunmuştur [@kirwan1997b], Mayıs 1973'te Kulu Gölü'nde altı yumurtalı bir yuva bulunmuştur; en erken 20 Haziran'da Eber Gölü'nde olmak üzere Çöl Gölü, Gönenç Gölü, Sultansazlığı, Mogan Gölü ve Kulu Gölü'nde yavrular gözlenmiştir. **DOA.** yumurtlamanın mayıs sonunda olduğunu gösterecek şekilde 1985 ve 1987 yıllarında Haziran sonunda Van Gölü'nde ve 29 Haziran 1987'de Edremit Sazlığı'nda yavrular gözlenmiştir [@kirwan1997b].

**Alttürler ve Sınıflandırma**

Monotipik bir türdür.

## Tepeli Patka

*Aythya fuligula*, Tufted Duck

***Lokal ve az sayıda üreyen yaz konuğu, nispeten yaygın ve çok sayıda bulunan kış konuğudur.***

Çok nadir ve lokal olarak üremiştir. Kızılırmak Deltası'nda, 1967 ve 1981'de Çalı Gölü'nde (Kars) ürediği kanıtlanmış ve son alanda 20 çiftlik bir popülasyon tespit edilmiştir. Başka bölgelerde düzenli olarak yazı geçirir. Uluabat Gölü ve Uyuz Gölü gibi bazı alanlardaki uygun habitatlarda çiftler gözlenmiştir. Üreme sonrasında Temmuz 1982'de Kulu Gölü'nde tüy değişimi için toplandıkları düşünülen 700 birey [@kasparek1987a], Eylül 1967'de Sodalı Gölü'nde çoğu erkek olan 1200 birey sayılmıştır.

Çoğunlukla ülkenin batı ve orta bölgelerinde olmak üzere eylül başından nisanın başına kadar kaydedilen yaygın ve bol olan bir geçiş türü ve kış konuğudur. Özellikle Karadeniz'de olmak üzere sık sık denizde kışlar. Son yıllara kadar, 1996 yılında sayılan 58.271 birey hariç en yüksek kış sayımları 1968 başında 20.500 birey ve 1968-69 kışında 20.800 bireydir. 1992'de yaklaşık 13.000 birey, 1993'te 16.965 birey (Eğirdir'de sayılan 10.478 birey dahil) ve 1999'da 18.512 birey kaydedilmekle beraber son yıllardaki sayımlar tipik olarak daha düşük, genellikle 5000-10.000 birey arasındadır.

![](images/harita_Page_025.png)

**Üreme**

Su üstü vejetasyonuna sahip olan tatlı su göllerinde ürer. **KAR.** Kızılırmak Deltası'nda, 5 Mayıs 1992'de sazlıkta bir Juncus acutus öbeğinin dibinde sekiz yumurtalı bir yuva bulunmuş [@hustings1994] ve 28 Mayıs 1968'de de ürediği kanıtlanmıştır [@dijksen1985]. **DOA.** Çalı Gölü'nde 19 Temmuz 1992'de yavrularıyla birlikte iki dişi gözlenmiştir [@magninyarar1997].

**Alttürler ve Sınıflandırma**

Monotipik bir türdür.

## Karabaş Patka

*Aythya marila*, Greater Scaup

***Az sayıda düzenli kış konuğudur.***

Modern tür tespitinin gelişmesi sonrasında kabul edilen kayıtlar şöyledir [@ost1969; \@ost1972; @ost1975; @ost1978]: Ocak-Şubat 1969'da Sakarya Deltası'nda yedi birey, Manyas ya da Uluabat Gölü'nde dört birey. 1990'ların başında Kızılırmak Deltası Liman Gölü'nde 38 bireyin kışlamış, bu alanda 1970'lerde de kaydedilmiştir [@dijksen1985]. Son 10 yılda ise Karadeniz ve Marmara Bölgesi'nde hemen hemen her yıl az sayılarda görülmektedir.

Çoğu İstanbul civarından olan geçmiş veriler şöyledir: Şubat 1893'te, Çekmece'de daha çok dişi ve gençlerden oluşan bir grup gözlemiş ve bir erkek toplanmıştır [@alleon1880] (Sofya Doğa Tarihi Müzesi), İstanbul'da Robert Koleji'nde bulunan bir dişi örnekten bahsetmiş [@matheydupraz1920], ancak bu tahnit 1998'de müzede bulunamamıştır [@kirwan1997a]. 1946-47 ve 1947-48 kışlarında Çatalağzı açıklarında (Zonguldak) belirsiz sayıda birey gözlenmiş [@ogilvie1954], 15 Ocak 1950'de belirsiz bir yerden altı örnek alınmıştır [@kumerloeve1970a]. Büyükçekmece'de (İstanbul), Ocak 1963'te bir erkek ve Şubat 1964'te bir dişi kaydedilmiştir [@kumerloeve1970a].

Türün ilk yaz kaydı 30 Mayıs 1992'de Sodalı Gölü'nde kaydedilen iki erkektir [@kirwanmartins1994] Öte yandan, 19 Nisan 1981'de Kulu Gölü'nde gözlenen iki birey, 12 Nisan 1990'da Göksu Deltası'nda gözlenen yaklaşık 20 birey [@kirwanmartins2000]olağandışı geç kayıtlardır.

![](images/harita_Page_026.png)

**Üreme**

Türkiye'de yuvalamaz.

**Alttürler ve Sınıflandırma**

Türkiye'de nominat alttürü bulunur.

## Pufla

*Somateria mollissima*, Common Eider

***Lokal ve az sayıda üremeyen yerlidir.***

***İ***lk üç kayıt şu şekildedir: 20 Eylül 1983'te Çernek Gölü'nde (Kızılırmak Deltası) bir erkek [@dijksen1985], 3 Ocak 1984'te Göksu Deltası'nda ölü bir dişi [@kasparek1990a], 1 Şubat 1997'de, Sakarya Nehri deltasının batısında Kefken açıklarında iyi tanımlanmış ilk kışında bir erkek ve iki dişi [@welch1998a]bulunmuştur. Bundan sonra Riva, Terkos Gölü kıyıları, İğneada, Kızılırmak Deltası, İzmit Körfezi ve Sakarya Karasu'da 20'den fazla kayıtta 1-3 birey tespit edilmiştir.

Şubat 1929'un ilk yarısında Tarabya ile Beykoz arasında (İstanbul Boğazı) gözlenen bir erişkin erkek [@kumerloeve1970a] tanım olmadığı için burada kabul edilmemiştir. Güvenilir kayıtların tümü 1975 yılında Ukrayna'nın Karadeniz kıyısında bir üreme alanının keşfedilmesinden sonra olmuştur. Bu popülasyon 1990'ların ortasına kadar 1000 çifte ulaşmıştır ve günümüze kadar artmaya devam etmektedir.

![](images/harita_Page_027.png)

**Üreme**

Türkiye'de yuvalamaz.

**Alttürler ve Sınıflandırma**

Ülkede gözlenen ırk nominat mollissima (Kuzeybatı Avrupa) alttürüdür.

## Kadife Ördek

*Melanitta fusca*, Velvet Scoter

***Çok lokal ve az sayıda üreyen yaz konuğu, Karadeniz kıyılarına yaygın ve az sayıda kış konuğudur.***

Doğu Anadolu'da, çok nadir olarak orta sayılarda kaydedilen çok lokal bir yaz konuğu olarak bilinmektedir. Az sayıda yüksek irtifa göllerinde 3000 m'nin üstünde ürer. Aktaş Gölü (Ardahan) kesin olarak ürediği tek alandır. 3 Ekim 1980'de 100 birey [@vanderven1980birds] ve 14-15 Temmuz'da aralarında gençlerin de bulunduğu 725 birey [@yarar1995aktas] kaydedilmiştir.

Geçmişte Nemrut Dağı'ndaki (Tatvan) krater Gölü'nde 20 çifte üremiştir. Ağrı Balık Gölü geçmişte ürediği düşünülmüş, ancak görünüşe göre Haziran 2001'de artık üremediğine karar kılınmıştır. Çıldır Gölü'nde ürediği güçlü şekilde şüphelenilmiş, ancak teyit edilmemiştir. Kars Aygır Gölü ve Muş Nazik Gölü'nde azami 32 birey yazı geçirir. Gene Doğu Karadeniz kıyılarında yazın da rastlanmıştır.

Orta ve Doğu Karadeniz boyunca genellikle az sayıda kışlar. 1995 Aralık sonunda Yeşilırmak Deltası'nda 870 birey en yüksek kayıttır. Nadir olarak Batı Karadeniz, Marmara'da ve güneyde Akdeniz kıyısında kışlamıştır. Ocak 1970'de Burdur Gölü'nde 27 birey, Şubat 1966'da Mogan Gölü'nde ve Ocak 2005'te Hazar Gölü'nde kaydedilmiştir.

4 Şubat 1917'de Zeytinburnu açıklarında (İstanbul yakınları) gözlenen iki birey ülke için ilk kayıttır.

![](images/harita_Page_028.png)

**Üreme**

Doğu Anadolu'daki iki ya da üç yüksek irtifa gölünde ürer. Türkiye'de yuva bulunmamıştır ancak diğer yerlerde yoğun bitki örtüsünün içine gizlenmiş şekilde yerde ve genellikle göllerdeki adalarda yuva yapar; olağan yumurta sayısı 7-10'dur. **DOA.** 10 Temmuz 1967'de Nemrut Dağı'ndaki krater Gölü'nde iki, yedi ve dokuz hav tüylü küçük yavru birlikte üç dişi ve 20 Ağustos 1967'de Balık Gölü'nde dört, beş ve altı yavrulu üç dişi kaydedilmiştir [@vielliard1968resultats]. Küçük ördeklerin sadece ortalama bir haftalık olduğu varsayılırsa yumurtlamanın haziranın ilk günlerinde olduğu anlaşılmaktadır. 23 Ağustos 1972'de Nemrut Dağı'nda gözlenen hemen hemen yarı gelişmiş yedi yavrulu bir dişi yumurtlamanın haziranın son haftası olduğunu göstermektedir. 9 Temmuz 1985'te Nemrut Dağı'nda beş çift ve iki genç birey gözlenmiştir. Son zamanlara ait bir üreme kaydı yoktur ve 9 Haziran 2001'de Balık Gölü'ndeki adada yapılan kapsamlı araştırmada ne yuva bulunmuş ne de erişkin görülmüştür.

**Alttürler ve Sınıflandırma**

Monotipik bir türdür. Eskiden Amerika ve Doğu Sibirya'da yaşayan Melanitta deglandi ile aynı tür olarak kabul ediliyordu.

## Kara Ördek

*Melanitta nigra,* Common Scoter

***Nadir kış konuğudur.***

Karadeniz'de çoğunlukla eylül ve mart arasında çok az sayıda kaydedilen kış göçmenidir. Düzenli olarak sadece Kızılırmak ve Yeşilırmak Deltalarının açıklarında 20 birey kışlamaktadır. Karadeniz kıyısında toplam 20'den fazla kaydı vardır. Marmara ve Ege'de çok nadirdir, Akdeniz'de sadece bir kere kaydedilmiştir.

9 Nisan 1967'de Kocaçay Deltası'nda kaydedilen bir birey ülke için kabul edilebilir ilk kayıttır [@ost1969]. Öncesinde [@kumerloeve1961], [@kruper1875] ve diğer yazarların türün Ege'de nadir bir kış göçmeni olduğunu söylemişler, ayrıca, İstanbul Boğazı ve Ceyhan Deltası'ndaki şüpheli kayıtlara da atıfta bulunmuşlardır.

![](images/harita_Page_029.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Telkuyruk

*Clangula hyemalis*, Long-tailed Duck

***Nadir kış konuğudur.***

Belirsizdir, muhtemelen sadece rastlantısal bir türdür. Şubat 1893'te İstanbul'un hemen batısında Çekmece'de, Alléon tarafından toplanan genç bir dişi örneği ülke için ilk kayıttır (bu örnek Sofya Doğa Tarihi Müzesi'ndedir). Ardından, 13 Kasım 1968'de İzmit'te genç bir birey kaydedilmiştir [@ost1975]. Göksu Deltası'nda Paradeniz Gölü'nde dört kış kaydı da vardır: 1-2 Ocak 1986'da bir birey ve 5 Ocak 1989'da bir dişi [@kasparek1990a]; 18 Şubat 2004'te, Sakarya Nehri'nin ağzının açıklarında [@balmer2004b]; 26 Şubat 2006'da Fırtına Nehri'nin ağzında (Rize) bir birey fotoğraflanmıştır; en yeni kayıtları, 17-19 Ocak 2008'de İğneada'da (Kırklareli) fotoğraflanan bir erişkin dişi, ve 13 Şubat 2008'de Kıyıköy'de (Kırklareli) fotoğraflanan bir erkektir. On üçüncü kaydı 10 Aralık 2008'de İğneada'daki tek birey, on dördüncü kaydı, 28 Mart 2009'da Enez'de görülmüştür [@kirwan2014].

Ayrıca, hepsi 1977 ile 1987 yılları arasında mayıs ve haziranda olmak üzere Van Gölü'nden dört yaz kaydı vardır: 10 Haziran 1977'de Gevaş'ın batısında Horkum'da iki birey ve Tatvan'la Ahlat arasında üç birey [@beaman1986], 22 Mayıs 1985'te Van'ın güneybatısında bir erkek (Martins 1989), 9 Haziran 1987'de Van Sazlığı'nda bir erkek ve 22 Haziran 1987'de Van'ın 10 km. güneyinde cinsiyeti belirsiz bir birey [@kirwanmartins1994] kaydedilmiştir.

![](images/harita_Page_030.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Altıngöz

Bucephala clangula

Common Goldeneye

Nispeten yaygın ve az sayıda kış konuğudur.

Ülkenin batı ve orta bölgelerindeki kıyısal, daha nadir olarak iç kesimlerdeki, sulakalanlarda ekim sonu ve nisan sonu arasında nadir bir kış konuğudur. En düzenli Karadeniz'de ve en nadir Akdeniz'de kaydedilir. Kışın nadiren 100 bireyden fazla kaydedilir ancak 3 Şubat 1992'de Kızılırmak Deltası'nın açıklarında 200 birey gözlenmiştir. 2005-06 kışında Gediz Deltası'nda 72 bireylik sürü olağandışı yüksek bir sayımdır. 3 Şubat 2002'de Gala Gölü'nde 60 birey sayılmıştır [@demirci2002]. Son yıllarda, ilkbahar sonlarında Doğu Karadeniz'de de kaydedilmiştir.

1977 ile 1993 yılları arasında, Doğu Anadolu'da çoğunluğu Van Gölü'nde bir dizi yaz kaydı vardır ve bunların bazılarında birden fazla birey kaydedilmiştir. Bu kayıtlarla ilgili olarak yakınlarda üreyen bir popülasyondan şüphelenmiştir [@kasparek1992a].

![](images/harita_Page_031.png)

**Üreme**

Türkiye'de yuvalamaz.

**Alttürler ve Sınıflandırma**

Türkiye'de nominat alttürü bulunur.

## Sütlabi

*Mergellus albellus,* Smew

***Nispeten yaygın ve az sayıda kış konuğudur.***

Kasımdan nisan ortasına kadar ülkenin batı ve orta bölgelerindeki sulakalanlarda ve kıyılarda tipik olarak nadir ve muhtemelen düzensiz bir kış konuğudur. En çok Marmara'da, Karadeniz'de ve İç Anadolu'da kaydedilir. Her kış genellikle 100 bireyden daha azdır. Uluabat Gölü'nde 1967'de 300, 1969-70'de 1300, 1973'te 555, 1989'da 111 ve 1995'de 248 birey kaydedilmiştir. 1992'de Manyas Gölü'nde 102 ve 1993'te Büyükçekmece'de 79 birey kışlamıştır.

Nisan 1987 sonunda Diyarbakır'da kaydedilmiştir. Doğu ve Güneydoğu Anadolu'da oluşturulan büyük baraj göllerinde gözlenmesi beklenebilir. Ocak 1979'da Irak Razzaza Gölü'nde gözlenen 1000'den fazla birey [@scott1982] daha güneyde yüksek sayılarda kaydedilebileceğini göstermektedir.

Ancak ne tuhaftır ki, türün ilk keşfi Strickland tarafından İzmir'den alınan iki örnek ile yapılmıştır. Cambridge Üniversitesi Zooloji Müzesi'ndeki koleksiyonda bulunan bu örnekler 6 Ocak 1836'da alınan bir erkek ve aynı yıl şubat ayında alınan bir dişiye aittir. 1946-48 yıllarında Çatalağzı açıklarında (Zonguldak) oldukça bol olduğu gözlenmiştir [@ogilvie1954].

11 Haziran 1969'da Eymir Gölü'nde (Ankara) bir erkek [@ost1972], 27 Haziran 1987'de Göründü'de (Van) bir dişi [@kirwanmartins1994] ve 27 Mayıs 1995'te Uluabat Gölü'nde bir erkek ve iki dişi [@kirwanmartins2000] olmak üzere yazın üç defa kaydedilmiştir.

![](images/harita_Page_032.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür. Türkiye'de tanımlanmıştır.

## Büyük Tarakdiş

*Mergus merganser,* Common Merganser

***Nadir kış konuğudur.***

Ülkenin batı ve orta bölgelerinde çok az sayıda kaydedilen nadir ve düzensiz bir kış konuğudur. 1997-2007 kışlarında gözlemci aktivitesinin epeyce artmış olmasına rağmen sadece 10 defa kaydedilmiştir [@kirwan2003]. Genellikle kıyısal sulakalanlarda bulunur; en düzenli olarak da Karadeniz'deki iki büyük deltada kaydedilir. 20 Mayıs'a Kızılırmak Deltası'nda kaydedilmiştir.

Doğu Anadolu'da şubat ve martta iki defa ve yazın üç defa gözlenmiştir; 11 Haziran 1970'de Pasinler ile Horasan arasında Aras Nehri üzerinde bir çift, 7 Haziran 1986'da Van Gölü'nde bir birey ve 29 Haziran 1988'de Bendimahi Delta'sında bir dişi ya da genç birey kaydedilmiştir. Kurutulmadan önce Sevan Gölü (Ermenistan) havzasında üreyen bir tür olduğu düşünülmüş, ürediğine dair bir kanıt elde edilmemiştir [@adamian1999].

![](images/harita_Page_033.png)

**Üreme**

Türkiye'de yuvalamaz.

**Alttürler ve Sınıflandırma**

Türkiye'de nominat alttürü bulunur.

## Tarakdiş

*Mergus serrator*, Red-breasted Merganser

***Nispeten yaygın ve az sayıda kış konuğudur.***

Genellikle kıyı alanlarında olmak üzere ülkenin batı ve orta bölgelerinde ekim sonu ve nisan sonu arasında kaydedilen seyrek bir kış göçmenidir. En çok Marmara, Ege ve Doğu Karadeniz'de kaydedilir. Gediz Deltası'nda Şubat 1996'da 397 birey ve düzenli olarak 100 bireyden fazla, Büyük Menderes Deltası'nda Şubat 1993'te 67 birey ve Yumurtalık'ta (Adana) 44 birey kaydedilmiştir.

Eken (1997d), Ege ve daha az ölçüde Akdeniz'deki kıyı deltalarında kayda değer sayılarda düzenli bir tür olarak değerlendirmiştir. Akdeniz kıyılarında seyrek olsa da Kıbrıs'ta oldukça düzenli bir türdür. Tek yaz kaydı 11 Haziran 1964'te Amik Gölü'nde (Antakya) kaydedilen yedi ya da sekiz bireydir [@kumerloeve1966-67]. Ayrıca, 20-21 Mayıs 1994'te Göksu Deltası'nda geç kalmış bir birey kaydedilmiştir (Birdquest Newsletter 23: 59).

![](images/harita_Page_034.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Dikkuyruk

Oxyura leucocephala

White-headed Duck

Lokal ve az sayıda üreyen yaz konuğu, nispeten yaygın ve yer yer çok sayıda bulunan geçit türü ve kış konuğudur.

İç Anadolu'da ve belki de Akdeniz ve Doğu Anadolu'nun bu bölgeye bitişik alanlarındaki yoğun sazlık sulakalanlarda (genellikle tatlı ya da nadiren sodalı olan sığ, ötrofik göllerde) az ile orta sayılarda bulunan lokal olarak yerli ya da genellikle daha çok yarı göçmen bir türdür. Son zamanlarda üreme sezonunda birkaç defa kaydedildiği Karadeniz'deki uygun alanlarda da yuva yapabilir. Güney kıyıları ve hemen bitişiğinde iç kesimlerdeki yaz kayıtları neredeyse kesinlikle üremeyen bireylere aittir. Üremek için Niğde Akkaya Barajı'nı kullanabildiği son zamanlarda görülmüştür [@kirwan1994b]. Birçok potansiyel alanda yeteri kadar gözlem yapılmadığı ve hatta bazıları uzun yıllardır ziyaret edilmediği için Doğu Anadolu'daki üreme statüsü belirsizdir. Özellikle Van Gölü çevresinde ve Kars'taki küçük bir sulakalanda olmak üzere birkaç alanda ürediği teyit edilmiştir ancak iyice doğuda başka alanlarda de üremesi olasıdır (bunların çoğu küçük ölçekli haritalarda gösterilmemektedir).

1980'lerin sonları ile 1990'ların başlarında, çoğunlukla dört anahtar alanda olmak üzere (Ereğli, Hotamış ve Sultansazlığı, ve Kulu Gölü) İç Anadolu'daki üreyen popülasyonu muhtemelen 150 çiftin üzerindeydi. Ancak 1990'ların ortasında adı geçen ilk iki alanın büyük oranda kurutulması ile şiddetli olarak azalmıştır. Kulu Gölü'nün önemi de bilinmeyen nedenlerle sürekli azalmaktadır [@richardson2003].

Mart ile mayıs başı arasındaki dönemde üreme alanlarına giderken ülke üzerinden geçiş yapar. 23 Mart 1992'de Kızılırmak Deltası'nda 1246 birey ve Mart 1990'da Ereğli Sazlığı'nda 508 bireyin toplandığı gözlenmiştir. Öte yandan, özellikle mayısın ilk haftasından sonra bu şekilde sürü oluşturma davranışı, muhtemelen ülke içindeki üreme alanlarına dağıldıklarını işaret etmektedir. Ağustos ve eylülde üreme sonrasında bazı alanlarda yüksek sayılarda toplanır; birçoğu muhtemelen ülke dışından gelmektedir. Örneğin, temmuzda Kulu Gölü'nde en fazla 500 birey ve ağustosta Sodalı Gölü'nde 600-1000 birey kaydedilmiştir.

Kışın, Akdeniz'deki birkaç sulakalanda yüksek sayılarda, İç Anadolu'da genellikle çok daha az sayılarda kaydedilir. Batı ve orta bölgelerindeki diğer yerlerde ise daha nadiren, özellikle sert hava koşullarında, kaydedilir. Karadeniz Bölgesi'nde düzensiz olarak yüksek sayılarda kışlar. Çok yakın zamana kadar, tipik olarak dünya popülasyonunun %50'sinden fazlası Burdur Gölü'nde kışlamıştır; yakın tarihte burada elde edilen en yüksek sayılar şöyledir; 1987'de 6400, 1988'de 9230, 1989'da 6700, 1991'de 10.927 [@green1992] ve Nisan 1991'de 2054. Ancak aynı alanda 1992 ve sonrasında sayılarda azalma görülmüş, Ocak 1992'de 3264, 1993'de 3010 ve 1994'de 3337 birey sayılmıştır. Bu sayımlar son derece hassas olup, büyük bir ekip tarafından, ideal hava koşullarında gerçekleştirilmiştir. 1991'den bu yana kışlayan popülasyonda önemli bir azalma olduğunu akla getirecek göstergeler vardır. Şüphesiz avlanmanın da payı vardır; nitekim 1992-93 kışında Burdur Gölü'nde muhtemelen 1000 bireyden fazlası avlanmıştır. Burdur Gölü'nde 1993'te 1991'e göre daha az genç birey sayılması daha düşük üreme başarısının da, Kazakistan'da ve diğer yerlerde bu azalışta önemli bir etken olduğunu düşündürmektedir.

![](images/harita_Page_035.png)

**Üreme**

Çoğu kez daha büyük sulakalanların yakınlarında, genellikle 10 hektardan küçük ve 2 metreden sığ, sualtı vejetasyonu bol ve su aynalarının bulunduğu geniş sazlıklara sahip olan tatlı su göllerinde ya da sodalı göllerde ürer [@anstey1989]. Aynı alanda birkaç çift üreyebilir. 19 Haziran 2004'te, aynı gölde, diz boyu derinliğindeki suda, yoğun bir sazlığın içinde iyice gizlenmiş bir şekilde, suyun üzerinde dikey sazların dibine tutturularak yapılmış bir yuvada on yumurtalı tamamlanmış bir kuluçka bulunmuştur. Yuva, ölü saz gövdeleri ile diğer sucul vejetasyonun düzgün bir kâse oluşturacak şekilde örülmesi ile oluşturulmuş, birkaç tutam açık gri tüyü de bulunan dayanıklı bir yapıdır; 26 Haziran 2004'te kuluçkanın hâlâ devam ettiği gözlenmiştir. **İÇA.** 13 Temmuz 1987'de, Kulu Gölü'ndeki sazlıkların içinde bulunan yuvada yedi yumurta gözlenmiştir; muhtemelen dişinin kuluçkaya ara vermesine yardımcı olması için yuva ve yumurtalar kısmen su altında kalmıştır [@anstey1989]; öte yandan, dikkuyruk vücut ölçülerine göre son derece büyük (ve ağır) yumurtalar yumurtlar ve yuvanın ağırlık nedeniyle sadece biraz batmış olması daha büyük olasılıktır. Diğer yerlerde, olağan yumurta sayısı 5-12'dir. Ülkedeki kayıtların çoğu yavrulardan oluşan gruplardır: 3-10. İç Anadolu'daki en erken kayıt, 5 Haziran 1975'te Kulu Gölü'nde gözlenen üç büyük ve üç hav tüylü yavru olup, yumurtlamanın mayıs başında olduğunu göstermektedir. Gönenç Gölü'nde, 6 Ağustos 1972'de 20 günlük beşer yavrularıyla iki dişi ve dört günlük altı yavrulu bir dişi gözlenmiştir; bu kayıtlar yumurtlamanın haziran ortası ile temmuz başında olduğunu göstermektedir. İç Anadolu'da, temmuz ve ağustosta birçok yavrulu aile kaydedilmiştir. **DOA.** Haziran-eylül ayları arasında Van Gölü'nde 9 Haziran 1987 ve 14 Haziran 1990'da gözlenen genç bireyler yumurtlamanın mayıs ortasında olduğunu göstermektedir. Temmuz-ağustos arasındaki diğer kayıtlar yumurtlamanın haziran ortasında başladığını düşündürmektedir. Erçek Gölü yakınlarındaki küçük bir gölde, gölün ortasında bir ada oluşturan yoğun, dikey Phragmites öbeğinin arasında, suyun üstüne yapılmış bir yuva bulunmuştur; sucul bitkiler kullanılarak sazların dibine yapılmış olan yuvada 11 Haziran 2001'de iki yumurta olduğu, kuluçkanın henüz tamamlanmadığı gözlenmiştir; alanda sekiz erkek ve yedi dişi birey kaydedilmiştir ancak oldukça esaslı bir araştırma yapılmasına rağmen başka bir yuva bulunmaması üremenin henüz tam anlamıyla başlamadığını göstermektedir.

**Alttürler ve Sınıflandırma**

Monotipik bir türdür.
