---
title: "Ardıçgiller, Sinekkapangiller"
---

## Derekuşu

*Cinclus cinclus*, White-throated Dipper

***Nispeten yaygın ve seyrek yerlidir.***

Batı ve orta bölgelerde 2200 m'ye ve doğuda 2500 m'ye kadar hızlı akan dereler ve nehirler boyunca bulunur. İç ve Güneydoğu Anadolu'da neredeyse hiç yoktur. Marmara ve Ege'de nadirdir. Sadece az sayıdaki lokalitede ürediği teyit edilmiştir (aşağıya bkz.). Türün yayılış bölgesinin diğer yerlerinde olduğu gibi üreme sonrası dağılma ve kötü hava koşulları nedeniyle yer değiştirme olasılığı vardır. Örneğin, 6 Ocak 1970'de Marmara Gölü'ndeki bir kanal boyunda ve 20 Kasım 1991'de Paradeniz Gölü'nde (Göksu Deltası, Akdeniz) kaydedilmiştir. Sonuç olarak, kışın daha geniş bir coğrafyada ve yükseklikte bulunması muhtemeldir.

![](images/harita_Cinclus%20cinclus.png)

**Üreme**

Dağlık ve tepelik alanlarda, çoğunlukla hızlı akan dere ve nehirlerde ürer. Bir yükselti üzerinde suya yukarıdan bakacak ve genellikle havada asılı olacak şekilde bir köprünün altında, bir kaya yüzeyinde, nehir kıyısındaki bir çıkıntıda ya da bir oyukta yuva yapar. Yosunlardan ve biraz da otlardan kubbe şeklinde yaptığı yuvanın içinde yine yosun ve otlardan yapılmış ve kuru yapraklarla kaplanmış bir kâse vardır. Yumurta sayısı ile ilgili kayıt olmasa da diğer yerlerde genellikle 5 olur. KAD. Sivrikaya'da 14 Haziran 2004'te hızlı kan bir derenin yaklaşık 4 m üzerindeki bir taş köprünün orta ayağı üzerinde, birbirine bitişik deliklerde, muhtemelen bir çifte ait olan beş yuva bulunmuştur. Girişlerinde taze dışkı izleri olan iki yuva yenidir, bir tanesi biraz daha eskidir ve açıkça o yıldaki daha erken bir kuluçkada kullanılmıştır. Daha önceki yıllarda kullanıldığı anlaşılan iki yuva eskidir, ancak hâlâ bozulmamıştır ve beşinci yuva harap durumdadır ve çökmüştür. Bu yuvanın tepesinde bir dağ kuyruksallayanı yuvası ve içinde de yavrusu görülmüştür. 13 Mayıs 2004'te yakındaki bir yuvada, sudan 5 m yükseklikteki bir köprüde erişkin de kaydedilmiştir. Toroslar'da, Danford (1878) büyük bir kayanın yüzeyinde açıkta kalan bir yuva bulmuştur. Kayıtların çoğu kuzeydoğudandır. 27 Mayıs 2002'de Sivrikaya'da yuva yapımı gözlenmiştir, haziran ve temmuzda yiyecek taşıyan erişkinler ve birkaç tüylenmiş yavru kaydı vardır; Çamlıhemşin Ardeşen'de, 10 Nisan 1993'te tüylenmiş iki yavruyu besleyen bir çift gözlenmiştir, mayıs ortasına hatta sonuna kadar nehir boyunca gözlenen yavru sayısı bollaşmamıştır (Faldborg 1994); bu aşırı erken kayıt ilk yumurtanın 26 Şubat civarında ve çoğunun da nisan başında yumurtladığını gösterir. **DOA.** Sarıcan'da (Elazığ) 27 Haziran 2004'te gelişmiş ve uçabilen bir genç bir erişkinle birlikte kaydedilmiştir. **AKD.** Ağla'da 30 Nisan 1989'da bir genci besleyen çift ilk yumurtlamanın mart ortasında olduğunu göstermektedir; 15 Mayıs 1999'da Akköprü'de de yiyecek taşıyan bir erişkin gözlenmiştir. Tarihlerin geniş aralığı diğer yerlerde olduğu gibi yılda iki kez kuluçka yattığını gösterir.

**Alttürler ve Sınıflandırma**

Roselaar (1995), Türkiye'nin kuzeyinin büyük bölümünde caucasicus, Trakya'da aquaticus, Marmara'nın geri kalanında ve Toroslar boyunca olympicus ve güneydoğunun uç kesimlerinde ise muhtemelen caucasicus ile persicus arasında bir alttür olduğunu iddia ederek karmaşık bir durum tanımlamış bu yargıların bazılarının geçici olarak kabul edilmesi gerektiğini de itiraf etmiştir. Türkiye dışında bulunan rufiventris, Türkiye'ye nispeten yakın olsa da Roselaar Toroslar'daki kuşların bu formla caucasicus arasında olabileceğini reddetmiş gibi görünmektedir. Brewer ve MacKay (2001) muhtemelen Roselaar'dan daha az örnek incelemiştir olsa da, Türkiye'deki kuşların hepsini caucasicus olarak değerlendirmiş ve olympicus formunu Kıbrıs'la sınırlandırmış ve Türkiye'de tükenmiş olarak değerlendirmiş ve caucasicus'un bir sinonimi olabileceğini belirtmişlerdir. Esas olarak, Tring Doğa Tarihi Müzesi ve Manchester Müzesi'ndeki örnekler üzerinde yapılan incelemelere dayanarak caucasicus'un muhtemelen Türkiye genelinde görüldüğü konusunda Brewer ve MacKay (2001) ile hemfikir olunur. Bu türün alttür limitlerini tekrar değerlendirmeye kalkışmadık, sadece örneklerin hangi ırka ait olduğunu saptadık. Roselaar'ın iddia ettiği gibi Toroslar'daki kuşlar gerçekten olympicus ise caucasicus ile olympicus arasındaki farkın çok az olduğu ve sadece büyük bir örnek sayısında fark edilebileceği belirtilmelidir.Çiğdeci

*Acridotheres tristis*, Common Myna

***Kafes kaçkını lokal bir yerlidir.***

İstanbul ve Ankara'da son derece lokal üreyen bir türdür. Türkiye'ye kafes kuşu olarak ithal edilmiş bir türdür. İlk olarak Sperl (1992) Doğu Karadeniz Bölgesi'nde Trabzon ve doğusundaki kıyı şeridinde olduğu iddia edilmiş, fakat bir gözlem detayı verememiştir. Snow ve Perrins (1998) bu iddiayı destekleyecek bir kanıt olmadığını ve çiğdecinin Kuzeydoğu Anadolu'da olduğunu iddia etmek için kanıt olması gerektiğini söylemişlerdir. Daha sonra 1996 yılında ODTÜ Yerleşkesinde keşfedilmiştir (Bilgin 1996) ve 2000 yılına kadar düzenli şekilde her yıl üremiştir (Kirwan vd. 2003). Ardından İstanbul'da, Maltepe ve Kartal civarında ürediği keşfedilmiştir. İstanbul Sırapınar'da yapılmış gözlemlerde 22 Haziran 1997'de iki, aynı yılın 1 Temmuz'unda ise 6 birey G. Magnin tarafından kaydedilmiş (Kirwan vd. 2003), 15 Aralık 2003'te bir, 29 Mayıs 2004'te 7, 16 Nisan 2005'te 22, 12 Ağustos 2005'te bir ve 10 Eylül 2005'te 10 birey gözlenmiştir (Balmer ve Betton 2005a, b, 2006).

Porter vd. (1996) çiğdecinin 90'lı yıllarda Ortadoğu'daki yayılışını incelemiştir. Buna ek olarak Mısır, Irak ve Lübnan gibi Ortadoğu ülkelerinden de kaydı mevcut olup Lübnan'da ürediği ispatlanmıştır. Bu türün Orta Asya'daki esas yayılışının çok uzağındaki bu kayıtlar salınan veya kafesten kaçanlar kuşlar olarak değerlendirilir. Diğer yandan türün doğal yayılış bölgesinin genişleme olasılığı da göz ardı edilmemelidir (Feare ve Craig 1998).

![](images/harita_Page_381.png)

**Üreme**

**MAR.** 2004 yazında İstanbul'un Kartal'da bir erişkin birey bir binaya ait boru içine yaptığı yuvasına kertenkele taşırken gözlenmiştir. **İÇA.** İlk kez 12 Mayıs 1996 yılında Ankara'da bir çiftin çevredeki bir kavak ağacının yerden 5 m yükseklikte bulunan oyuğuna girdikleri gözlenmiş, daha sonra aynı çift 21 Temmuz 1996'da tamamen tüylenmiş üç yavrusuyla görülmüştür (Bilgin 1996). Genelde binalar, duvarlar, ağaçlar, kütükler ve kayaların arasında bulunan her tür oyuğa yuva yapar. Yuvası kıymık ve ot gibi doğal malzemelerden oluşan dağınık yığınlar halinde olup tüy, yaprak ve yumuşak kıymıklarla astarlanır. Genellikle 4-5 yumurta bırakır.

**Alttürler ve Sınıflandırma**

Türkiye'deki kuşların hangi alttüre ait olduğu bilinmemektedir. Bazı yazarlar türü monotipik olarak değerlendirirler.

## Alasığırcık

*Pastor roseus*, Rosy Starling

***Düzensiz ve lokal olarak yuvalayan, yaygın geçit kuşudur.***

Yarı göçebe hareketlerinden dolayı türün tam durumu kesin bilinmemektedir. Doğu ve İç Anadolu'da yaygın şekilde üreyebilir. Her ne kadar kesin üreme kayıtları nadir ve son derece düzensiz olsa da, akın yaptığı yıllar tüm Türkiye'de oldukça yaygın bir tür olabilir. 3000 m yüksekliklere kadar kaydedilmiş, genellikle 1000-2000 m arasında pek de ulaşılamayan kayalık alanlarda birkaç yüzlük, hatta binlik koloniler halinde yuvalamıştır. Bir yıl kullanılan yuvalar ve koloniler ertesi yıl nadiren kullanılır. Üremesi İç Anadolu'da en az dört, Akdeniz ve Karadeniz'de üç, Güneydoğu Anadolu'da üç ve Doğu Anadolu'da on kere teyit edilmiş, en son üreme 2001 ve 2002 yıllarında gerçekleşmiş ve tüm bu bölgelerde üremenin olduğu yıllar ülke çapında kesinlikle daha yaygın olduğu görülmüştür.

Üreme dışında tüm bölgelerde mayıs ve haziran başında düzenli ve yaygın olarak geçit yapar. Trakya'nın sınır bölgelerinde nispeten azdır. Sonbahar geçişinde temmuz sonu ile eylül arasında nispeten düzensizdir. 30 Temmuz 1990'da Van Gölü (Tatvan) civarında 5000 birey kaydedilmiştir. İstisnai bir şekilde 24-25 Haziran 2000'de 27.000 birey Van Gölü civarında kaydedilmiştir (Birding World 13: 373). Görüldüğü uç tarihler 9 Nisan ve 21 Eylül'dür.

![](images/harita_Pastor%20roseus.png)

**Üreme**

Genellikle ağaçsız, tarım arazilerinde ve geniş çayırlıklarda ürerler. Moloz yığınları, çarşaklar (küçük, gevşek taşlar ve kayalarla kaplı dağ eteği), yamaçlar, alçak yarlar ve duvarlarda yuvalar. Sayıları çekirge yoğunluğuna bağlı olarak büyük değişkenlik gösterir [@roselaar1995]. Eskiden sanıldığı gibi yuvalamak için köylere bağlı değildir (OST 1969). Üreme dönemi öncesi ve sonrası geniş bölgelere yayılan sürüler o bölgede ürediğine dair bir kanıt olarak görülemez. Besinini oluşturan böceklerin çok kısa bir dönem bol olması nedeniyle üreme çok hızlı ve eşzamanlı gerçekleşir. Diğer yerlerde ise tür genelde yılda bir kez kuluçkaya yatar, fakat yiyecek bolluğuna bağlı olarak ara sıra iki kez kuluçkaya yattığı da olur. **İÇA.** Böğecik'te (Karaman) 8 Temmuz 1977'de %70'i yavru olan 30 birey, 4 Haziran 1971'de Ürgüp yakınlarında 1500 m yüksekliğinde bir dağda kur ötüşü yapan erkekler ve yuva için taş parçaları taşıyan dişiler gözlenmiştir. **DOA.** 20 Temmuz 1992'de Iğdır'ın 10 km güneyinde siyah bazalt taşlara yuva yapmış en az 200 çiftlik bir koloni bulunmuştur. Muhtemelen oralarda ürediği tahmin edilen yüzlerce erişkin bireyin 7 Haziran 2001'de Balık Gölü'nde moloz yığınlarından oluşan bir geçide doğru uçtukları görülmüştür. 22 Haziran 2002'de Doğubayazıt'ın kuzeyinde yolun iki yanındaki lav yatağında bulunan molozlarda tahmini 6000 bireyin ürediği kaydedilmiş, Temmuz-Ağustos 1966'da Van Gölü'nün kuzeyinde üreyen bireyler saptanmış, 29 Temmuz 2000'de ise İshak Paşa Sarayı dolaylarında yavru bireyler gözlenmiştir (MEBirdNet). 10 Temmuz 1986'da Bulanık'ta 40 kadar erişkin ve yavru birey aynı anda ve 29 Ağustos 2000'de bir yavru Erçek Gölü'nde kaydedilmiştir. Ağustos 1974'te Türkiye'de dört yerde birçok yavru ve Haziran 1975'te de üç farklı yerde yüzlerce erişkin bireyler görülmüştür. 18 Haziran 1880'de İzmir bölgesinde Krüper tarafından toplanmış 3 yumurta bugün Manchester Müzesi'ndedir. **GDA.** 13 Haziran 2001'de Diyarbakır'ın 20 km güneybatısında 840 m'de hafif tepelik ve ağaçsız bir bölgede nadasa bırakılmış ve hububat ekili tarlalardan oluşan bir habitatta yol kenarında 4000-5000 yuvadan oluşan bir koloni görülmüştür. Kuşlar 1,3 km'lik yol şeridinin her iki yanında birbirine paralel moloz yığınına ve her m'ye 2 yuva düşecek şekilde yuva yapmıştır. Bu yuvalar yerden 0,3-1,0 m yükseklikte, düzensiz ve derin olmayan oyuklara yapılmış ve yapımında genellikle kuru ot gövdeleri, ekin başakları kullanılmış ve kenarları da tüylerle astarlanmıştır. Koloninin hem kenarında hem de ortasındaki yuvalar aynı yüksekliktedir. 100-200 yuva incelenmiş, sadece bir yuvada bir tek yumurta görülmüş, diğer yuvalarda hepsi dört günlükten küçük 3-5 (genelde 4) küçük yavru sayılmıştır. Beş yavrulu yuvalarda üç yavrunun kalan iki yavrudan iri olduğu görülmüş olup bu ilk üç yumurtanın önce çatladığını, son iki yumurtanın da daha sonra çatladığı gözlenmiştir. Bu gözlemler ilk yumurtlamanın 18 Mayıs civarı olduğunu göstermektedir. Yumurtalar sığırcık (S. vulgaris) yumurtalarından daha soluk mavi renklidir. Erişkinlerin başta çekirgeler, bunun yanında tırtıllar ve diğer böcekleri yuvaya taşıdıkları gözlenmiştir. 1 Temmuz 1978'de Diyarbakır'ın batısında muhtemelen yukarıda bahsedilenle aynı alanda üreme için elverişli bir bölgede en az 400 erişkin bireyin yavruları beslediği görülmüştür. 3 Temmuz 1970'de iki erişkin ve 12-14 yavru Birecik'te kaydedilmiştir.

**Alttürler ve Sınıflandırma**

Monotipik bir türdür. Cins ismi Pastor olarak verilmiş, ancak 1940'ların başından beri çoğunlukla Sturnus cinsi içinde görülmektedir. Türün Sturnus cinsin diğer üyeleriyle tartışmasız benzerlikleri vardır. Benzer bir durum Asya'da yaşayan Sturnia cinsi sığırcıklar içinde geçerli olup onların sıkça Sturnus cinsi altına alınmasına neden olmuştur. Diğer yandan, pembe sığırcığın kavisli gaga sırtı ve parlak ve belirgin tepesi Sturnus'dan çok Acridotheres'lerle ortaktır. Sığırcığın gagasını kapalı halde toprağa soktuktan sonra toprak içinde açmasına imkân veren gelişmiş çene kemiği kasları ve kafatası formu alasığırcıkta bulunmaz. Buna ek olarak, alasığırcığın kayaların arasında üremesi ve diğer Sturnus türlerinden farklı kur ritüeli Feare ve Craig'in (1988) monotipik cins Pastor'u tercih etmelerine neden olmuştur.

## Sığırcık

*Sturnus vulgaris*, Common Starling

***Yaygın ve çok sayıda bulunan yerli ve kış göçmenidir.***

Karadeniz Bölgesi'nde nispeten az görülür. 1992'de Kızılırmak Deltası'nda sadece bir çift kaydedilmiştir [@hustings1994]. Üreyen bir tür olarak Ege'nin güneydoğusu ve Akdeniz'de bulunmaz. Görünüşe göre doğu bölgelerinde yarı göçmendir. Genellikle 3000 metreye kadar ürer.

Sonbahar ve kış aylarında batı ve orta bölgelerde daha yaygın olup çok büyük sayılarda ve yer yer devasa gruplar halinde görülürler. Bazı sürülerin 50.000-100.000 kuştan oluştuğu tahmin edilir. 27 Ocak 1972'de Büyük Menderes Deltası'nda görülen 500.000, yine aynı yerde 7-10 Ocak 1970'de görülen 100.000 (OST 1975) ve 3-6 Ocak 1974'de Balıkdamı'nda (Eskişehir) görülen 500.000 kuşluk (OST 1978) sürüler uç örnekler oluştururlar.

![](images/harita_Sturnus%20vulgaris.png)

**Üreme**

Genellikle yerleşim yerleri etrafında, çatılarda, binalardaki deliklerde, duvar ve yıkıntılarda ürerler. Aynı zamanda dağınık ağaçlı açık alanlarda ya da eski ağaçkakan yuvası ya da yuva kutuları gibi kovuklu ağaçların bulunduğu koruluklarda da ürerler. Bunun yanında Güneydoğu Anadolu'da bir vadide bulunan kaya çatlaklarında ürediği tespit edilmiştir. Deniz seviyesinden 2500 m yüksekliklere kadar yuva yapar, örneğin 18 Haziran 2004'te Başkale'nin kuzeyinde (Van) Günzeldere Geçidi mevkiinde yol kenarında bir binada yuva yaptığı tespit edilmiştir. Genellikle yuvalar tek ya da gevşek bir birlikteliğin olduğu birkaç yuva halindedir, buna karşın 27-29 Mayıs 1969'da Erçek Gölü kıyısında yumuşak bir toprak duvarında 100-150 yuva kaydedilmiştir (Kasparek ve van der Ven 1983). Yuva, ot, yaprak ve diğer bitki parçalarının düzensiz bir şekilde üst üste yığılmasından oluşur, kâseye benzeyen yuva ince ot ve tüylerle astarlanır. 1976-1985 yılları arasında Ankara çevresinde yapılmış yuva kutularıyla yapılmış bir çalışmada, üreme yoğunluğunun hektarda 4,2 çift, toplam 155 yuvada yumurta sayısı genelde 5, ortalama 4,4 ve her bir çiftin uçurduğu yavru ortalamasının 3,5 kuş olduğu görülmüştür (Kiziroğlu vd. 1987). **GDA.** 10 Mayıs 2004'te Birecik'te eski alaca ağaçkakan yuvası olan iki delikte büyümüş yavrular görülmüş ve 8 Mayıs 2001'de aynı yerde tüylenmiş yavrular tespit edilmiş olup bu yumurtlama burada nisan başı olduğunu göstermektedir. 4 Mayıs'ta Gaziantep'te yuva yaptığı gözlenmiştir. **MAR.** 17 Haziran 1973'te Terkos'ta ve 20 Haziran 1973'te Bebek'te yeni tüylenmiş yavrular görülmüştür. 4 Haziran 1966'da Belgrad Ormanı'nda bir yuva deliğinde bir çift kaydedilmiştir. KAD. 19 Mayıs 1978'de Yeniçağa Gölü'nde ebeveynleri tarafından beslenen yavrular görülmüş (Kılıç ve Kasparek 1987), 27 Mayıs 1992 ve 4 Haziran 1992'de Kızılırmak Deltası'nda yavrulu bir yuva gözlenmiştir [@hustings1994]. Muhtemelen yumurtlamanın 9 Mayıs civarında gerçekleştiği Gelinkaya'da 11 Haziran 2004'te iki yuvada oldukça büyümüş yavrular kaydedilmiş ve 17 Haziran 2004'te Çaldıran'da muhtemelen senenin ikinci kuluçkası için bir erişkinin bir evin çatısına yuva malzemesi taşıdığı tespit edilmiştir. **EGE.** 22 Nisan 1967'de Afyon'da yuva yapımı gözlenmiştir. 24 Nisan 2003'te Manisa'da erişkin bir bireyin bir deliğe uçtuğu ve uzun süre orada kaldığı gözlemlenmiş, muhtemelen kuluçkaya yattığı düşünülmüştür. 1 Temmuz 1966'da Marmara Gölü'nde genç bireyler kaydedilmiştir. **AKD.** 12 Mayıs 2004'te Demizkazık'ta muhtemelen 25 Nisan civarında yumurta bırakılan yavrulu bir yuva görülmüştür. Başka yerlerde tür genellikle senede iki kere ürer. **İÇA.** Yuva yapımı nisan sonu gibi başlasa da yuva yapımı genellikle mayıs başında gözlenir (Wadley 1951). 24 Nisan 1988'de Karapınar'da 5 yumurtalı bir yuva ve mayıs ortasında birçok erişkinin yuvaya yiyecek taşıdığı gözlenmiş, 20 Mayıs 2004'te Eşmekaya'da ve 21 Mayıs 2004'te Konya'da ise yeni tüylenmiş ve uçabilecek konuma gelmiş bir sürü yavru kaydedilmiş olup ilk yumurtlama tarihi muhtemelen nisan ortasıdır. 13 Haziran 1975'te Tüney'de tüylenmiş yavrular görülmüştür. **DOA.** Yavrular mayıs ortasında tüylenir (McGregor 1917), nitekim 8 Haziran 2001 ve 9 Haziran 2004'te Ahlat'taki iki yavrulu yuva ve 9 Haziran 2004'te ise yine aynı yerde tüylenmiş, fakat henüz uçamayan yavrular kaydedilmiştir. 4 Haziran 2002 tarihinde Doğubayazıt yakınlarında 8 Haziran 2001 tarihinde tüylenmiş yavruların bulunduğu bir yuva tespit edilmiş ve 1 Haziran 1969'da ise Çatak'ta tüylenmiş bir yavru görülmüştür. Yukarıdaki daha geç kayıtlar ikinci üremeler olabilir.

**Alttürler ve Sınıflandırma**

Durum oldukça karmaşık ve belirsizdir. İç Anadolu ve Akdeniz Bölgesinin büyük bölümünde tauricus, güneyde Başkale ve kuzeyde Erzurum'a kadar Doğu Anadolu'da purpurascens ve muhtemelen Nizip ve Birecik'ten Mardin'in Cizre ilçesinin doğusuna kadar Güneydoğu Anadolu Bölgesi'nde oppenheimi yayılım gösterir. Alttürlerin melezleşme kuşağı oldukça geniştir. Trakya'daki kuşlar nominat alttür ve tauricus alttürünün melezi olup bu ve batısındaki popülâsyonlar bazen balcanicus alttürü olarak da değerlendirilir. Doğuda tauricus ve purpurascens alttürlerinin Yukarı Murat Vadisinde ve Doğu Anadolu'nun doğu kısmının ortalarında, örneğin Eleşkirt ve Elazığ'da, melezleştikleri bilinmektedir. Roselaar (1995) Ege, Marmara ve Karadeniz bölgelerinin büyük bölümünde tauricus'un olmadığını, vulgaris ve tauricus melezleri olduğunu iddia etmiş, Güneydoğu Anadolu'da popülasyonların oppenheimi olarak kabul etmiş, görünüşte çok farklılık gösteren balcanicus alttürünün daha homojen olduğunu belirtmiştir. Bunun aksine Vaurie (1959a) ve Feare ve Craig (1998) Türkiye'de sadece tauricus ve purpurascens alttürlerini tanımıştır. Alttür tanımlanması temelde biyometrik ölçümlere dayanmaktadır. Sığırcığın geniş yayılış bölgesi dikkate alarak yapılacak bir değerlendirme son iki yazarın fikirlerine paralel sonuçlar çıkarabilir.

## Boğmaklı Ardıç

*Turdus torquatus*, Ring Ouzel

***Lokal ve seyrek yaz göçmeni, yaygın ve nadir geçit türü ve kış göçmenidir.***

Karadeniz'in ve Doğu Anadolu'nun yüksek kesimlerinde nispeten lokal, ancak nadir olmayan yerli ve kısmen göçmen bir türdür. Ege ve Güneydoğu Anadolu hariç diğer bölgelerde de son derece lokal olarak az sayıda bulunur. Özellikle, Kaçkar Dağları, Erzurum, Bayburt ve Doğu Anadolu'nun dağlık bölgelerinin büyük kısmında (örneğin Van Gölü çevresinde) ve aynı zamanda Toroslar'ın doğusunda, İç Anadolu'nun kuzey ve doğu sınırlarında ve Antakya'da ürer. Batıda kesin üreme kaydı olan tek lokalite Uludağ'dır, ancak deniz seviyesinde, Trakya'nın güneyinde Keşan'dan da bir üreme kaydı vardır. Bergama, Burdur Gölü ve Kızılcahamam'da da ürediğini düşündürecek gözlemler vardır. Uludağ'da ve Batı Karadeniz'de 1300-1500 m'de, Toroslar'da 1800-2700 m'de ve doğuda 1500--3000 m'de kaydedilmiştir.

Göç döneminde daha yaygın olarak tüm bölgelerde görülür. Sonbaharda İstanbul Boğazı'nda yüksek sayılarda ve ilkbaharda İç Anadolu'da orta sayılarda kaydedilir. Sonbahar göçü, İstanbul Boğazı'nda eylül ortası ile ekim ortası arasında zirve yaparken ilkbahar göçü İç Anadolu'da mart başından nisan başına kadar en yoğun olarak gerçekleşir. Akdeniz'in düşük ve orta rakımlarında ve güneybatı Ege'nin iç kesimlerinde az sayıda kışlar. Bu mevsimde, diğer yerlerde çok daha nadirdir.

![](images/harita_Turdus%20torquatus.png)

**Üreme**

Doğuda 3000 m'ye kadar, ağaç sınırının üzerinde, yüksek kayalık yamaçlardaki alçak çalılarda ürer. Türkiye'den yuva ve yumurta sayısı ile ilgili veri yoktur, ancak diğer yerlerde genellikle yerde, bazen bir çalının altında ya da bir tümseğin veya bir kaya kütlesinin korunaklı bir çıkıntısında ve nadiren bir çalıda ya da ağaçta yuva yapar. Ot, yosun ve yapraklardan, tabanına toprak da karıştırarak kâse şeklinde yaptığı yuvasını ince otlarla kaplar; olağan yumurta sayısı 4-5 olur. **MAR.** 21 Mayıs 1970'de Keşan'daki bir çam ormanının kenarında erişkinler tarafından beslenen tüylenmiş bir yavru kaydedilmiştir ve bu kayıt yumurtlamanın 21 Nisan civarında olduğunu gösterir. KAD. 25 Mayıs 2002'de Sivrikaya yakınlarında yuvaya yiyecek taşıyan bir erkek gözlenmiştir. **AKD.** 1876 Nisan sonunda, Karanfil Dağı'nda (Danford 1878) ve 1971 Temmuz ortasında, Torosdağı'nda uyarı sesi çıkaran erişkinler kaydedilmiştir. 29 Haziran 2004'te Aladağ'da yiyecek taşıyan bir erkek gözlenmiştir. **DOA.** 7 Haziran 1975'te Nemrut Dağı'ndaki bir kraterde tüylenmiş yavrusunu besleyen bir erişkin ve aynı yerde 8 Haziran 2004'te yiyecek taşıyan ve uyarı sesi çıkaran bir erişkin kaydedilmiştir. 18 Mayıs 2006'da Çatak yakınlarında Yenimahalle'de yiyecek taşıyan bir çift görülmüştür. Ermenistan'da, ağaçlarda, çalılarda ve yerde yuva yapar; 23 Nisan 1994'te dört yumurtalı bir yuva, 11 Mayıs 1995'te yeni yumurtadan çıkmış dört yavru ve 13 Haziran 1994'te üç yumurta; 14 Haziran 1995'te yiyecek taşıyan erişkinler ve 2 Haziran 1993'te aynı kuluçkadan tüylenmiş üç yavru gözlenmiştir (Adamian ve Klem 1999).

**Alttürler ve Sınıflandırma**

Doğu Karadeniz ve Doğu Anadolu'dakiler amicorum formudur. Toroslardakiler ise alpestris (muhtemelen kuzeybatıdaki form) ile amicorum arasındadır. Bu iki form arasındaki ve nominat torquatus ile alpestris arasındaki varyasyon klinaldir [@roselaar1995] ancak genel anlamda güneydeki kuşların alpestris'e çok daha yakın olduğunu düşündüğümüz için Roselaar (1995) ile tam olarak aynı fikirde değiliz. Bununla beraber, saf amicorum nominat torquatus'tan açıkça ayırt edilebilen, oldukça belirgin bir taksondur.

## Karatavuk

*Turdus merula*, Common Blackbird

***Yaygın ve çok sayıda bulunan yerli ve kış göçmenidir.***

Üremesinin büyük ölçüde izole park alanları ve ormanlık dağlarla sınırlı olduğu İç Anadolu'nun büyük bölümü ve çoğunlukla kış göçmeni olduğu Güneydoğu Anadolu'nun birçok yerinde bulunmaz. Deniz seviyesinden yaklaşık 2000 m'ye kadar, genellikle ağaçlık alanlarda bulunur. Doğuda daha yüksekte de görülür, ancak görünüşe göre Akdeniz'in büyük bölümünde 500 m'nin altında ve kıyılarda bulunmaz.

Geçit sırasında daha yaygındır. Doğu Anadolu'da kışlayan kuşların daha kuzeyden gelen göçmenler olduğuna dair dikkate değer kanıtlar vardır. Batı bölgelerinde lokal olarak parklarda bile bulunmasına rağmen Batı Avrupa'da olduğundan daha ürkektir.

![](images/harita_Turdus%20merula.png)

**Üreme**

0-2000 m arasındaki plantasyonlar, bahçeler ve ağaçlarla çalıların bulunduğu tarım arazileri, her çeşit ormanda ve ağaçlık alanda ve ayrıca çok az ağacın olduğu ya da ağaçsız çalılıklarda ürer. Uludağ'da, boğmaklı ardıç (Turdus torquatus) ile örtüştüğü ağaç sınırına kadar her çeşit çalılıkta ve ormanda bol bulunan yerli bir kuştur (Jetz 1995). Ağaçta ya da çalıda yuva yapar; çalılarda yerden 1-1,5 m yüksekte sekiz yuva kaydı vardır. Muğla'da makilik bir yamaçtaki küçük bir meşede yerden 0,6 m yüksekte bir yuva bulunmuş; Karadağ'da (Karaman) 2100 m'de, küçük bir meşe çotuğunda başka bir yuva kaydedilmiştir (Ramsay 1914). Otlar, yosunlar, bitki sapları ve köklerinden sıkı bir kâse şeklinde yaptığı yuvasını sırasıyla çamur ve daha ince otlarla kaplar. Türkiye'de gözlenen yumurta sayısı 3 (1 yuvada), 4 (5 yuvada), 5 (2 yuvada). Yavru sayısı: 2 (1 yuvada), 3 (1 yuvada). **MAR.** 3-4 Haziran 2006'da dört yumurtalı iki yuva bulunmuş, 25 Haziran 1973'te Eceabat yakınlarında yiyecek taşıyan erişkinler ve 26-28 Haziran 1973'te yeni tüylenmiş dört kuluçka gözlenmiştir. Muhtemelen ikinci kuluçkaya ait olan bu kayıtlar yumurtlamanın mayıs sonlarında olduğunu göstermektedir. KAD. 20 Haziran 1992'de Yeniçağa Gölü'nde bulunan bir yumurtalı tamamlanmamış kuluçka diğer yerlerde olağan olduğu gibi muhtemelen ikinci kuluçkadır; 9-10 Haziran 1975'te Kızılırmak Deltası'nda tüylenmiş yavrular [@dijksen1985] ve Haziran 1992 başlarında düzenli olarak yuvadaki yavrularına yiyecek taşıyan erişkinler gözlenmiştir [@hustings1994]; 9 Haziran 1975'te Boyabat'ın kuzeyinde yiyecek taşıyan bir erişkin kaydedilmiştir. **EGE.** 10 Mayıs 1950'de İzmir civarında beş yumurtalı bir yuva ve 31 Mayıs 1954'te beş yumurtalı bir yuva ile başka bir yuvada neredeyse uçmaya hazır bir yavru kaydedilmiştir [@mcneile1950]; 25 Nisan 2002'de Muğla'da dört yumurtalı bir yuva ve 27 Mayıs 2004'te aynı yerde yine dört yumurtalı başka bir yuva bulunmuştur. **AKD.** 7 Mayıs 2004'te Uzuncaburç'ta yüksek çalılarda iki yumurtalı (tamamlanmamış kuluçka), dört yumurtalı ve yaklaşık 7 günlük üç yavrulu üç yuva ve 19 Nisan 2004'te Akseki'de üç yumurtalı bir yuva bulunmuş, 18 Mayıs 1992'de kıyıda tüylenmiş yavrular gözlenmiştir. **İÇA.** 27 Mayıs 1907'de Karadağ'da bulunan bir yuvada yaklaşık dört günlük iki yavru kaydedilmiştir (Ramsay 1914); 1999 Şubat ortasında Kızılcahamam'da birçok bireyin öttüğü kaydedilmiş ve son yıllarda mayıs ortasında yeni tüylenmiş yavrular gözlenmiştir.

**Alttürler ve Sınıflandırma**

Clement ve Hathway (2001) kuzeydeki, batıdaki ve güneyin büyük kesimindeki kuşların aterrimus ve güney kıyılarındakilerin de syriacus olduğunu düşünür. Syriacus için aynı yayılışı tanımlamak açısından Roselaar ile örtüşen bulguları hariç diğer yerlerdeki kuşların aterrimus ve syriacus arasında bir form olduğunu söylerler. Roselaar'ın vardığı sonuç tüy örtüsünün birbirleriyle eşleşmesi, ancak diğer gruplarla uyumlu farklı biyometrik ölçümlere dayanır. Roselaar (1995) ayrıca, kışın Gaziantep'ten görünüşe göre nominat merula olan bir erkek birey bildirmiştir. Bu mevsimde nominat alttürün daha da güneye, Lübnan, Ürdün ve Suriye'ye ulaştığı kesin olarak bilinmektedir. Bu bulgular, sürekli ve niteliksel farklılıklar olmayan taksonların teşhis edilmesindeki temel güçlüklerin klasik bir örneğidir (bkz. Sangster vd. 1998). Bu türün taksonomisi ile ilgili daha geniş kapsamlı bir değerlendirme yapılması gerekmektedir, ancak yukarıdaki ve bizim Tring Doğa Tarihi Müzesi'ndeki (İngiltere) örneklerle ilgili yaptığımız değerlendirmeye dayanarak en azından aterrimus'un syriacus'un bir sinonimi olduğunu iddia ediyoruz.

Snow (1997) geniş yayılışlı ve politipik türler için filogenetik tür kavramının uygulanması ile ilgili olduğunu düşündüğü problemlere örnek olarak Turdus merula içindeki coğrafi varyasyonları kısaca tartışmış ve syriacus ile Orta Asya'nın dağlık bölgelerindeki intermedius'un, Batı Avrupa'daki ve Atlantik'teki adalarda bulunan daha küçük formlarla doğu Palearktik'teki çok büyük formlar arasında bir bağ oluşturduğunu düşünmüştür.

## Kara Gerdanlı Ardıç

*Turdus atrogularis*, Black-throated Thrush

***Rastlantısal konuktur.***

Türkiye'de, ancak yakın zamanda kaydedilmiştir. Erişkin bir dişi ya da muhtemelen ilk kışındaki bir birey, 15 Şubat 2006'da aşırı derecede soğuk bir dönemde birçok tarla ardıcı (T. pilaris) ve kızıl ardıç (T. iliacus) ile birlikte Altınpark'ta (Ankara) gözlenmiştir (Yoğurtcuoğlu 2006). İran'da ülkenin en kuzeybatısı dışında yaygın olarak (Porter vd. 1996) ve az sayıda da olsa düzenli olarak Irak'ın güneyinden Umman ve Suudi Arabistan'ın ortasına kadar Basra Körfezi'nin karşı yakası boyunca kışlar. İsrail'de en az 11 (Shirihai 1996) ve Ürdün'de iki (Ramadan-Jaradi vd. 2008), Ermenistan'da altı (Adamian ve Klem 1999) ve Yunanistan'da bir defa (Handrinos ve Akriotis 1997) kaydedilmiştir.

![](images/harita_Turdus%20atrogularis.png)

**Üreme**

Türkiye'de yuvalamaz.

**Alttürler ve Sınıflandırma**

Burada olduğu gibi Turdus ruficollis ile ayrı türler olarak ele alındığı takdirde monotipiktir. Taksonomisi, Stepanyan'ın (1990) tersine atrogularis ile ruficollis'i ayıran Dickinson (2003), Rasmussen ve Anderton (2005) ve Gill ve Wright'ı (2006) takip eder. Uzun yıllar boyunca bu iki takson Altaylar'ın bazı bölümlerinde ayrı habitatlarda olmasına ve melezleştikleri bilinmemesine rağmen Rusya (Dement'ev ve Gladkov 1954) ile Moğolistan'ın diğer yerlerinde geniş ölçekte melezleştiklerini belirten Vaurie'ye (1959a) göre koyu gerdanlı ardıç adı altında birleştirilmiştir. İki takson arasındaki belirgin morfolojik farklılıklar ve son zamanlarda ötüşlerinin de önemli derecede farklı olduğunun ortaya çıkması (Arkhipov vd. 2003) tür düzeyinde ayrılmaları için yeterli görülmektedir.

## Tarla Ardıcı

*Turdus pilaris*, Fieldfare

***Yaygın ve oldukça çok sayıda bulunan kış göçmenidir.***

Güney kıyılarında daha nadirdir. Doğuda azdır. Geçit sırasında oldukça boldur. Genellikle sulakalan yakınlarında ve ağaçlık alanlarla plantasyonlarda bulunur. Soğuk kışlarda nadiren şehirlerdeki parklarda da gözlenir. Ekim sonundan mart sonuna kadar düzenli olarak yüzlerce bireylik sürüler kaydedilmesi olağandır. Örneğin, Ocak 1969'da Manavgat ve Beyşehir Gölü arasında 400, daha sıradışı olarak 22 Ocak 2005'te Beyşehir Gölü'nde 1500 (B Demirci vd.) ve 5 Şubat 2006'da Altınpark'ta (Ankara) 2000'den fazla kaydedilmiştir. En erken kayıtlar, 17 Eylül'de Trakya'nın kuzeydoğusundan ve 25 Ekim'de Büyükçekmece'dendir. Akdeniz'de ve İç Anadolu'da mart sonuna kadar kaydedilir. En geç kayıtlar, 29 Nisan'da Karadeniz'den ve 17 Mayıs'ta İç Anadolu'dandır. En doğuda, 15 Şubat 2006'da Doğanşehir'de (Malatya) 100 bireyden daha kalabalık bir sürü gözlenmiştir.

![](images/harita_Turdus%20pilaris.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür. Biz de Clement ve Hathway'i (2001) takip ederek coğrafi varyasyonların hiçbirini tanımamayı tercih ediyoruz.

## Kızıl Ardıç

*Turdus iliacus*, Redwing

***Yaygın ve seyrek kış göçmenidir.***

Tarla ardıcı (T. pilaris) ile karşılaştırıldığında nispeten azdır ve kuzeyde yoğunlaşır; nitekim Antakya'da çok düzensiz kaydedilmiştir. Akdeniz'de nisanın ilk haftasına kadar kalır. Geçit sırasında en çok Karadeniz, Doğu Anadolu ve Trakya'da boldur. Genellikle meşe ormanlarında, bahçelerde ve meyve bahçelerinde kaydedilir. Diğer ardıç türleriyle karışık sürüler oluşturur ve çok soğuk kışlarda şehir parklarında da gözlenir. Ekim sonundan mart sonuna kadar düzenli olarak kaydedilir. En erken, 8 Ekim'de İstanbul'da kaydedilmiştir. Karadeniz, Trakya, Akdeniz ve özellikle İç Anadolu'da Ankara çevresinde mart sonuna kadar gözlenir. En doğudaki kış kaydı 19 Aralık'ta, Yedikır Barajı'nda (Amasya), en geç geçit kaydı ise 29 Nisan'dadır (Albrecht 1986).

![](images/harita_Turdus%20iliacus.png)

**Üreme**

Türkiye'de yuvalamaz.

**Alttürler ve Sınıflandırma**

Nominat alttür bulunur.

## Öter Ardıç

*Turdus philomelos*, Song Thrush

***Yaygın ve çok sayıda bulunan yerli, yarı göçmen ve kış göçmenidir.***

Akdeniz'den yeni bir üreme kaydı vardır. Toroslar'da yoğunluğu düşük olmasına rağmen bu bölgede makul derecede yaygın olduğu kanıtlanabilir. 500-1900 m arasında yaprak döken ve karışık nemli ormanlardaki tepelerde ve yamaçlarda ürer, ancak kuzeybatıda lokal olarak deniz seviyesinde de bulunur. Bu bölgede ara sıra üremesine rağmen mayısta güneybatıda ve Toroslar'da öten kuşlar geç kalan göçmenler olabilir.

Geçit sırasında ülke çapında daha yaygındır; Kuzey ve Kuzeydoğu Anadolu'da belirgin geçiş yapar. Batıda ve güneyde önemli sayılarda, Orta Anadolu'da ise daha az sayılarda kışlar. Bu mevsimde düzenli olarak ormanlarda, ağaçlık alanlarda ve meyve bahçelerinde görülür ve diğer ardıç türleriyle karışık sürüler oluşturur. Çok sert kışlarda, bazen şehirlerde ve parklarda da gözlenir. Göçmenler, kışlama alanlarına ekim ortasından itibaren gelirler ve genellikle nisan ortasında ayrılırlar. En doğudaki kışlama kaydı Aralık 2005'te Malatya'dandır.

![](images/harita_Turdus%20philomelos.png)

**Üreme**

Trakya'da deniz seviyesinden Karadeniz'in kuzeydoğusunda 2000 m civarına kadar, tercihen biraz çalı tipi ağaçların ya da orman altı örtüsünün olduğu açık, ibreli, karışık ya da yaprak döken ormanlarda bulunur. Bir ağaçta ya da çalıda yuva yapar, ancak Türkiye'de yuvası ve yumurta sayısı tanımlanmamıştır. Diğer yerlerde ince dallar, otlar, yosun ve likenden kâse şeklinde yaptığı yuvanın içinde çamurdan yapılmış yumuşak bir tabaka vardır; olağan yumurta sayısı 4-6 olur. **MAR.** 23 Nisan 1970'de Belgrad Ormanı'nda bulunan iki yumurtalı yuvada yumurtaların henüz tamamlanmadığı düşünülmüştür. 1993'te Kocaçay Deltası'nda üreyen popülasyonun alüvyonlu ormandaki 31 hektarlık bir alanda hektar başına 0,48 çift ile toplam 300-500 çift olduğu tahmin edilmiş, 12 Mayıs 1967'de yiyecek taşıyan bir erişkin ve 27 Mayıs 1993'te yumurtlamanın nisan sonunda olduğunu gösterecek şekilde yeni tüylenmiş yavrusunu besleyen başka bir erişkin görülmüştür (Ertan 1996). 6 Haziran 1993'te Uludağ'da yumurtlamanın mayıs başında olduğunu gösterecek şekilde yeni tüylenmiş yavrusunu besleyen bir erişkin kaydedilmiştir (Jetz 1995). KAD. Kızılırmak Deltası'nda 24 Mart 1984'te öten 25 erkek ve 12 Mayıs 1977'de uyarı sesi çıkaran bir erkek kaydedilmiştir [@dijksen1985]. **AKD.** 26 Nisan 2002'de Ağla'da yumurtlamanın 9 Nisan'da olduğunu gösterecek şekilde yiyecek taşıyan bir erişkin gözlenmiştir. **İÇA.** Kızılcahamam'da martla temmuz arasında (Barış vd. 1984) ve Şubat 1999 ortasında ötüşler duyulmuştur. Bu kayıtlar ve yumurtlama tarihinin yayılışı göz önünde bulundurulduğunda diğer yerlerdeki gibi Türkiye'de de muhtemelen iki ya da üç kez kuluçkaya yatar.

**Alttürler ve Sınıflandırma**

Nominat alttür bulunur.

## Ökse Ardıcı

*Turdus viscivorus*, Mistle Thrush

***Yaygın ve oldukça çok sayıda bulunan yerli ve yarı göçmendir.***

Çoğunlukla 800-2000 m'de, batının uç kesimlerinde daha alçakta ve Toroslar'la doğudaki dağlık alanlarda 2600 m'ye kadar ürer. Marmara, kıyı Ege'nin bazı yerleri, Toroslar, Amanos Dağları ve Aras Vadisi'nin üst kısımlarında lokal, ancak yaygın olarak ürer. Mayıs ve temmuzda Van ile Hakkâri'deki kayıtlar lokal üremeye de işaret ediyor olabilir.

Karadeniz ve Trakya'da kısmen göçmendir. İstanbul Boğazı'nda sonbahar geçişleri gözlenmiş ve özellikle Ankara'da olmak üzere İç Anadolu üzerinden her iki mevsimde de küçük ölçekli geçit yaptığı kaydedilmiştir. Kışın Batı ve Orta Anadolu'da, lokal olarak Malatya çevresindeki meyve bahçelerinde ve Karadeniz boyunca düşük rakımlarda hem yerli hem de göçmen olarak geniş alanda bulunur. Diğer ardıçlarla karşılaştırıldığında çok soğuk kışlarda bile şehir parklarında nadiren olarak gözlenir. Sonbahar geçişi ekimde en yoğundur ve ilkbahar geçişi ise nisan boyunca en belirgindir.

![](images/harita_Turdus%20viscivorus.png)

**Üreme**

Tepelik ve dağlık ibreli ve yaprak döken ormanlar, açık tarım arazileri, ağaçların olduğu ekili alanlar ve korular, ağaç sınırındaki ve hatta üstündeki izole ağaçlarda ürer. Yuvası bir ağaçta ya da çalıda yerden 2,5 m'den yüksekte bulunur. Daha çok ot ve yosundan sıkı olması için çamur karıştırarak yaptığı kâse şeklindeki yuvasını ince otlarla kaplar. Türkiye'de gözlenen yumurta sayısı 3 (1 yuvada), 4 (1 yuvada). Yavru sayısı: 4 (2 yuvada). **MAR.** 9 Temmuz 1966'da Uludağ'da iki aile grubu gözlenmiş ve 26 Haziran 1973'te Ayvacık'ta genç bir birey kaydedilmiştir. **AKD.** 19 Nisan 2004'te Akseki'de gözlenen yeni tüylenmiş yavru en erken kayıttır ve yumurtlamanın 19 Mart civarında olduğunu göstermektedir. Diğer yerlerde, erken üreme genellikle şubatta ve hatta ocakta kaydedilir. Bu kaydın nispeten geç olması sadece Türkiye'deki kayıtlarının az sayıda olmasından kaynaklanıyor olabilir. 7 Mayıs 1989'da Ağla'da iki tüylenmiş yavrusuyla bir çift ve 5 Haziran 1999'da Bolkar Dağları'nda bir erişkin ve iki genç kaydedilmiş, 30 Nisan 2005'te Akseki'de yumurtlamanın 7 Nisan civarında olduğunu gösterecek şekilde yaklaşık 6 günlük dört yavrulu bir yuva bulunmuştur. **İÇA.** 27 Mayıs 1993'te dört yumurtalı ve 10 Mayıs 1993'te Hasan Dağı'nda yaklaşık 7 günlük dört yavrulu başka bir yuva bulunmuş, 17 Mayıs 1998'de Ankara yakınlarındaki bir yuvada kuluçkada bir erişkin görülmüştür. Ege'de, 29 Nisan 2001'de Muğla'da üç yumurtalı bir yuva bulunmuştur. **DOA.** Temmuz başında, Nemrut Dağı'nda bir aile grubu gözlenmiştir. Geç kayıtlar muhtemelen ikinci kuluçkayı işaret eder.

**Alttürler ve Sınıflandırma**

Nominat alttür bulunur.

## Çalı Bülbülü

*Cercotrichas galactotes*, Rufous-tailed Scrub Robin

***Nispeten yaygın ve seyrek yaz konuğudur.***

Ovalarda çalılık arazide bulunur, lokal olarak Tuz Gölü'nün kuzeyinde, Trakya'nın güneyinde ve Güneydoğu Anadolu Dağları'ndan (Malatya) kuzeyde Erzincan'a kadar bulunur. Ürediği alanların yüksekliği Marmara ve Ege'de 0-700 m'den, Aladağ'da 900 m'ye, Amanos Dağları'nda 1100 m'ye ve doğuda 1800 m'ye kadar artar. Düzenli olarak ürediği yerlerde en erken kayıtları şöyledir: Akdeniz'de 28 Mart, Ege'de 8 Nisan ve Güneydoğu Anadolu'da 11 Nisan. Üreme alanlarına gelişi mayıs başına kadar devam eder ve ağustos sonuna doğru terk etmeye başlar, ancak Akdeniz'de nadiren eylül ortasına kadar kalır.

![](images/harita_Cercotrichas%20galactotes.png)

**Üreme**

Açıklıkların olduğu bodur çalılıklar, ekili araziler, yoğun olmayan ormanlar, korular, bahçeler, palmiye bahçeleri, bitkilerle kaplanmış hendekler ve kumullardaki çalılarda yaygındır. Çukurova'da 1987'de orman altı bitkilerin az olduğu plantasyonlarda ve ormanlarda bol olduğu gözlenmiştir (van der Have vd. 1988). Yuvasını alçakta bir çalının içinde yerden 0,4-1 m yüksekte (12 yuvada) bir kum duvarındaki oyukta ya da bir ağacın alçaktaki çatalında, genellikle iyi gizlenmiş şekilde yapar. Olağandışı yerlerde de yuva kaydı vardır. 1992-1993'te Göksu Deltası'nda bir yağ bidonunun, konserve tenekesinin ya da atılmış briketlerdeki boşlukların içinde genellikle yer seviyesinde (7, ancak birçok eski ya da boş yuva da görülmüştür yuvada) (Castell 1996a) ve yine Göksu Deltası'nda, yerden 2 m yükseklikte bir hanımeli bitkisinin içinde yuvalamıştır. Otlardan, bitki saplarından ve liflerinden dağınık bir kâse şeklinde yaptığı yuvasını kökler, ince lifler, kıl ve yünle kaplar. Türkiye'de gözlenen yumurta sayısı 3 (1 yuvada), 4 (4 yuvada), 5 (12 yuvada). 30 Mayıs 2004'te Akköy'de (Aydın) bulunan 6 yumurtalı bir yuva olağandışıdır. 1-2 yumurta bulunan yuvalar (6 yuvada) tamamlanmamış kuluçka olarak değerlendirilir. Yavru sayısı: 3 (1 yuvada), 5 (5 yuvada). Erişkinler nisan sonu-mayıs başı gibi üreme alanlarını tutarlar. **EGE.** İzmir çevresinde, 19 Mayıs ile 3 Haziran tarihleri arasında (1950, 1951 ve 1954) [@mcneile1950] tarafından, hepsi yapılmakta olan ya da içinde yumurta bulunan, ancak hiçbirinde yavru bulunmayan 14 yuva bulmuştur; bu yuvaların beşindeki ilk yumurtaların Göksu Deltası'ndakilerle hemen hemen aynı tarihlerde; 18 Mayıs, 22 Mayıs, 24 Mayıs, 27 Mayıs ve 27 Mayıs'ta yumurtladığı hesaplanmıştır; dört yuvanın üçünün 28 Mayıs'ta, kalanının ise 29 Mayıs'ta yumurtlama için hazır olduğu gözlenmiş ve birinde, 31 Mayıs 1954'te iyi bir şekilde kuluçkaya yatılmış dört yumurtanın yanında bir de guguk yumurtası görülmüştür. 22 Haziran 1966'da Menemen yakınlarında tüylenmiş yavrular kaydedilmiştir. Son zamanlarda, Bafa Gölü'nde 19 Mayıs 1999'da kısmen yapılmış durumdaki bir yuvada 29 Mayıs'ta beş yumurta görülmüştür ve Akköy'deki iki yuvada 24 Mayıs 1999'da iki yumurta ve 26 Mayıs'ta dört yumurta vardır; yine Akköy'de, 24 Mayıs-3 Haziran 2004 tarihleri arasında ikisinde beşer, birinde altı ve kalanında üç yumurta ile iki yumurtadan yeni çıkmış yavrunun olduğu dört yuva bulunmuştur; 18 Ağustos 1996'da Bafa Gölü'nde bir erişkinle birlikte gözlenen üç genç muhtemelen ikinci kuluçkadır. **AKD.** Göksu Deltası'nda beşinci (ve sonuncu) yumurtaların sırasıyla 24 Mayıs, 24 Mayıs ve 28 Mayıs'ta koyulduğu üç yuva kaydedilmiştir ve bu yuvalardaki ve diğer bir yuvadaki ilk yumurtaların sırasıyla 19 Mayıs, 20 Mayıs, 23 Mayıs ve 24 Mayıs'ta koyulduğu hesaplanmıştır; 8 ve 11 Haziran'da içlerinde yeni yumurtadan çıkmış yavru olan iki yuva, 10 ve 15 Haziran'da içlerinde yarı gelişmiş yavru olan başka iki yuva bulunmuştur; 17 Haziran 1992'de bir yuvadaki beş yavru tüylenmiştir ve 16 Haziran 1992'de muhtemelen 14 Haziran'da tüylenmiş güçlükle uçabilen bir yavru gözlenmiştir. **GDA.** Birecik'te 19 Mayıs 1993'te neredeyse tamamlanmış bir yuva ve 10 Mayıs 2004'te yine tamamlanmak üzere olan başka iki yuva görülmüştür; 11 Mayıs 2004'te bir yumurtalı iki yuva (tamamlanmamış kuluçka) bulunmuştur; 26 Haziran 2003'te ve 6 Temmuz 1986'da erişkinler tarafından beslenen tüylenmiş yavrular ve 11 Haziran 1996'da Halfeti yakınlarında yiyecek taşıyan bir erişkin gözlenmiştir. Marmara'da, 25 Mayıs 1967'de Manyas Gölü yakınlarında yuva malzemesi taşıyan bir çift görülmüştür. Başka yerlerde genellikle yılda iki kez kuluçkaya yatar; muhtemelen Türkiye'de durum budur, ancak tek kayıt yetersizdir.

**Alttürler ve Sınıflandırma**

Türkiye'deki kuşlar gri sırtlı formlardan birine aittir. Roselaar'a göre (1995) syriacus ve familiaris arasındaki fark çok az olup bu iki grubun birbirlerine karışması bireysel farklılıkla, yıpranmaya ve ağarmaya bağlıdır. Buna rağmen, Gaziantep'in batısındakileri syriacus, doğusundakileri familiaris olarak tanımlamış, ancak İç ve Doğu Anadolu'dakileri herhangi bir alttürde sınıflandıramamıştır. Ayrıca, Burdur Gölü ve batısındaki bazı bireylerin üst kısımlarının familiaris'te olduğu kadar soluk olduğunu söylemiştir. Kızıl sırtlı ve gri sırtlı kuşlar morfolojilerine dayanarak iki türü temsil ediyor olabilir. Gri sırtlı formun alnı, ensesi ve kanatları kızıl-kahverengi kuyruk sokumu ve kuyruğuyla kontrast oluşturacak şekilde gri-kahverengidir ve sadece nadiren kızıllık belirtisi olabilir; kuyruk ucundaki beyaz benekler daha az belirgin, ancak kenar içi (subterminal) benekler daha geniş olup, orta kuyruk tüyleri üst kısımlarda daha koyudur; kafa deseninde daha çok zıtlık vardır, kanat formülü farklıdır ve göğsü ile yanları daha gridir (örneğin Svensson vd. 1999, Kok ve van Duivendijk 2002). İki grup, Doğu Akdeniz'de buluşur, ancak bu bölgeden çok az bilgi vardır ve buradaki ilişkileri ile ilgili niteliksel bir çalışma yürütülmemiştir. Bazen Erythropygia cinsi altında sınıflandırılır (örneğin del Hoyo vd. 2005'de Collar).

## Benekli Sinekkapan

*Muscicapa striata*, Spotted Flycatcher

***Yaygın ve seyrek yaz göçmeni, yaygın ve çok çok sayıda bulunan geçit kuşudur.***

Marmara, Kuzey Ege, Karadeniz ve İç Anadolu'da yaygın ve lokal olarak bol bulunan bir yaz göçmenidir. Ülkenin güneyinden gelen yaz kayıtları pekâlâ oldukça yaygın şekilde ürediğini gösteriyor olsa da Toroslar'dan kesin yuvalama kaydı yoktur.

Geçit sırasında ülke genelinde yaygın ve oldukça boldur. Bahar geçişi genellikle nisan başında başlar. 6 Mart'ta Alanya'da bitkin halde bulunmuş kuş istisnai erken bir kayıttır. Bu dönemde sayıları genellikle az olsa da kıyı bölgelerinde birkaç yüzlük gruplara rastlanmıştır [@hustings1994]. En yüksek sayılarla geçiş nisan ortasından mayıs ortasına kadar özellikle iç bölgelerde görülür (Bradshaw ve Kirwan 1992, Schekkerman ve van Roomen 1993). Geçişi kuzeyde en azından haziranın ilk haftasına kadar devam eder, burada üreyen bireyler ise nisan sonundan itibaren yerleşirler. Sonbahar göçü kuzeyde az sayıda temmuz ortasından itibaren genellikle ağustos başında başlar, ekimin ilk haftasına kadar devam eder. Düzenli olarak az sayıda tüm bölgelerde görülür. Geçit en azından ekim sonuna kadar sürer, Akdeniz'de en geç 10 Kasım'da görülmüştür. En yüksek sayıların eylül ayında özellikle ülkenin batı ve orta bölgelerinde epey boldur.

![](images/harita_Muscicapa%20striata.png)

**Üreme**

Tarım arazilerindeki seyrek korular dâhil olmak üzere, hem yaprak döken hem ibreli ağaçlık alanlarda ürer. Türkiye'de nasıl bir yere yuvaladığı, nasıl bir yuva yaptığı ve yumurta sayısı bilinmemektedir. Diğer yerlerde ise sıklıkla bir ağaç gövdesindeki yarığın içinde, bir sarmaşık bitkisinin ya da doğrudan çeperin üzerinde yuvalar. Kökler, bitki parçacıkları ve likenlerin örümcek ağları ile birbirine tutturulmalarından oluşur, tüy ve saç ile astarlanmış yuva bir tas şeklindedir. Olağan yumurta sayısı 4-5 olur. **MAR.** 1993'de Kocaçay Deltası'nda alüvyal ormandaki 31 hektarlık bir alanda hektar başına 0,29 çift düştüğü gözlenmiş ve popülasyon büyüklüğü 200-230 çift olarak tahmin edilmişti (Ertan 1996). KAD. Kızılırmak Deltası'nda 10 Haziran 1975'de çiftleşme davranışı, 19 Temmuz 1975'de tüylenmiş yavru, Temmuz 1971'de ise yanında üç yavrusu olan iki çift gözlenmiştir [@dijksen1985]. 1992'de ilk üreme alanlarının mayıs ortasında tutulduğu gözlenen bu bölgedeki popülasyon büyüklüğü, 100 hektara 10-20 çift düşecek şekilde 150-200 çift olarak tahmin edilmişti [@hustings1994]. **EGE.** 8 Haziran 2004'de Muğla yakınında tüylenmiş yavru görülmüştür. **GDA.** 25 Mayıs 2001'de Gerger yakınında, 8 Mayıs 2002'de Nusaybin yakınında yuva malzemesi taşıyan erişkinler gözlenmiştir.

**Alttürler ve Sınıflandırma**

Önceki bazı yazarlar (Svensson 1992) Türkiye'deki ırkı neumanni olarak değerlendirmiş olsalar da Roselaar'a (1995) göre ülkenin en batı ucundakiler ve hatta fazlası nominat striata'dır. Saha ve müzelerde yaptığımız çalışmalar striata'nın Türkiye'nin genelinde ürediğini doğrulamakta ve neumanni'yi nominatın sinonimi olarak değerlendirmenin en uygun olacağını işaret etmektedir. Svensson'un (1992) tanımladığı inexpectata alttürü ise Kırım'da üremekte olup geçit sırasında Türkiye'den geçmelidir. Çok az örneği incelemiş olan bu alttürün varlığı şüphelidir.

## Kızılgerdan

*Erithacus rubecula*, European Robin

***Yaygın ve çok sayıda bulunan yerli ve kış göçmenidir.***

Tepelik ve dağlık alanlardaki her tür yaprak döken, karışık ve ibreli ormanlarda ve plantasyonlarda bulunur. Üreme yükseklikleri batıdaki bölgelerde 350-600 m'den Uludağ'da 1000-1500 m'ye, Orta Karadeniz'de 1400-2000 m'ye ve Doğu Karadeniz ile Doğu Anadolu'da 2000 m'ye kadar çıkar. Ege kıyıları boyunca güneyde İzmir'e, hatta Fethiye'ye kadar, Kızılcahamam ve Akdağmadeni'nde en azından bazen ve Doğu Anadolu'da da (Güneydoğu Anadolu Dağları ve Erzurum civarında) çok lokal olarak ürer. Toroslar'da (Akdeniz), muhtemelen haritalandığından daha yaygın olarak üremektedir (bkz. Bilgi Açıklarımız). Geçit sırasında sayıca daha fazla ve yaygındır. Bu özellikle Trakya, Karadeniz ve İç Anadolu'da daha belirgindir. Deniz seviyesine kadar indiği kış mevsiminde çoğunlukla ülkenin batısında ve güneyinde görülür; ancak makul sayılarda iç bölgelerde ve doğuda en azından Malatya'ya kadar kışlar. Görünüşe bakılırsa ilkbaharda Toroslar'da oldukça yaygındır; güneydeki deltalarda ilkbahar geçişi nisan ortasına kadar sürmekte ve burada üremediği kesinlikle bilinmektedir. Geç kalan göçmenler ise türün bu bölgede ürüyor olabileceği konusunda ipucu verebilir.

![](images/harita_Erithacus%20rubecula.png)

**Üreme**

Her tür ormanda olsa da, daha çok yaprak döken ormanlarda ürer. Kocaçay Deltası (Ertan 1996) ve Uludağ'da olduğu gibi bütün yükseklikteki ormanlarda ürer. Ancak en bol olduğu ormanlar 900 m'deki yarı açık yaprak döken ormanlardır (Jetz 1995). Yuva yeri, yuva ve yumurta sayısı Türkiye'de tanımlanmamıştır. Diğer yerlerde ağaç gövdesinde alçaktaki bir oyukta bir tümsekte ya da orman altı örtüsünün içinde yerde yuva yapar. Kuru yapraklar, otlar ve yosunlardan kâse şeklinde yaptığı yuvasını kıl ve köklerle kaplar. Olağan yumurta sayısı 5-6 olur. KAD. Sivrikaya'da 14 Haziran 2004'te yumurtlamanın mayıs ortasında başladığını gösterecek şekilde bir erişkinin yeni tüylenmiş, ancak henüz uçamayan bir yavruyu beslediği gözlenmiş, ve 5 Haziran 1990'da yiyecek taşıyan erişkinler kaydedilmiştir. **AKD.** Dedegöl Dağı'nda düşük rakımda 18 Mayıs 1998'de yiyecek taşıyan bir erişkin kaydedilmiştir. **İÇA.** Eylül 1967'de Kızılcahamam'da aile grupları gözlenmiştir. Kızılcahamam gibi bazı yerlerde erişkinler nisan haziran arası olduğu farz edilen üreme sezonu boyunca öterler. Sonuç olarak diğer yerlerde olduğu gibi yılda iki kez kuluçkaya yatması olasıdır.

**Alttürler ve Sınıflandırma**

Roselaar (1995), batıdaki kuşların nominat rubecula olduğunu iddia eder ve Türkiye'de tanımlanan balcanicus da buna dâhil eder. Doğu Karadeniz'e doğru gittikçe caucasicus etkisi artan bir şekilde görülür. Bu yoruma katılmakla beraber iki form arasındaki geçiş bölgesinin genişliği göz önüne alındığında caucasicus teşhisini çok şüpheli buluyoruz. Kışın, hyrcanus alttürünün bulunması da olasıdır.

## Mavigerdan

*Luscinia svecica*, Bluethroat

***Kuzeydoğuda seyrek ve lokal yaz göçmeni, seyrek ve çok sayıda bulunan geçit türü ve lokal kış göçmenidir.***

Genellikle nemli alanlardaki yoğun orman altı örtüsünde, suya yakın yamaçlardaki alçak karışık çalılarda ve otlarda, aynı zamanda 1700-2600 m'de ağaç örtüsüne sahip olmayan dağlık alanlardaki nemli çayırlarda ürer. Güneyde Hakkâri'ye ve doğuda İran sınırı yakınlarında Van Gölü'ne kadar doğu ve kuzeydoğudaki dağlık alanlarda ve İç Anadolu'nun kuzeydoğusunda da az miktarda ürer.

Geçit sırasında, her iki mevsimde de nadirdir. Aslında kesinlikle kayıtların gösterdiğinden çok daha yaygındır, ancak geçit yapan kuşlar üreme durumunun ve yayılışının anlaşılmasını bir ölçüde güçlendirir. Özellikle Mogan Gölü ve Kulu Gölü'nde olmak üzere en düzenli olarak İç Anadolu'da kaydedilir. Göksu Deltası'nda ve Hatay'da Karakaya Barajı'nda (Malatya) da düzenlidir. İlkbaharda nisanda geçiş yapar ve en erken kayıt 24 Mart'ta Kızılırmak Deltası'ndadır. Sonbahar geçişi, eylül ortasından ekim ortasına kadar gerçekleşir; en geç kayıt Erzurum'da 27 Ekim'dedir. Özellikle nisanın ilk haftasının sonuna kadar gözlendiği güney deltalarında düzenli olarak Batı ve Orta Anadolu'da nadiren kışlar.

![](images/harita_Luscinia%20svecica.png)

**Üreme**

Genellikle 1800 m'den yüksekte, suya yakın çalılıklarda, çoğunlukla nemli, 1 metre boyundaki kısa söğütlüklerde, ayrıca diğer çalılarda ve otlarda, dere ve küçük nehir boylarındaki vadilerde, ayrıca ıslak çayırlardaki çalılıklarda ve Tendürek'te siyah lav akıntısının yanındaki küçük, izole, nemli çalılıkta ürer. Yerde, bir toprak duvarındaki çukurda ya da bir çalının dibinde yuva yapar. Karadeniz'de Rizekent'te büyük bir söğüt ağacının köklerinin fışkırdığı çamurlu bir dere kenarında bulunan bir yuvada 6 Haziran 1997'de birkaç günlük küçük bir yavru görülmüştür (Kirwan 1997c). Türkiye'deki yuva ve yumurta sayısı henüz tanımlanmamıştır; başka yerlerde, bitki sapları, otlar ve yosunlardan kâse şeklinde yaptığı yuvasını ince otlar ve kılla kaplar. Olağan yumurta sayısı 5-7 olur. Yavru sayısı hakkında veri yoktur. Diğer yerlerde genellikle bir kez kuluçkaya yatar, ancak güney bölgelerde bazen iki kez de yatabilir; Türkiye'den üreme bilgisi yoktur. KAD. Kopdağı Geçidi'nde 10 Haziran 1970'de ve Sohun Vadisi'nde 15 Haziran 1975'te yiyecek taşıyan erişkinler gözlenmiştir. **DOA.** Ağrı ve Erzurum arasında bir kanyonda 1 Ağustos 2000'de genç bir birey kaydedilmiş, Sarıcan yakınlarında, 16 Haziran 2004'te ve 21 Haziran 2004'te uyarı sesi çıkaran erişkinler gözlenmiş, ancak 25 Haziran'da aynı noktada sesleri duyulmamış, büyük olasılıkla tüylenmiş yavrularıyla birlikte uzaklaşmışlardır. 12 Temmuz 1974'te Yoncalık'ta dört çift ve toplamda dört yavru kaydedilmiş ve 15 Temmuz 1975'te Bayburt yakınlarında bir erkek ve beş yavru gözlenmiştir; 28 Haziran 1989'da Erzurum ve İspir arasında iki farklı noktada iki yavru görülmüştür.

**Alttürler ve Sınıflandırma**

Roselaar (1995), Türkiye'de üreyenlerin tamamını magna olarak değerlendirmiştir. Magna, nispeten büyük bir alttürdür ve boğazın ortasında beyaz benek olmasa da bazen soluk bir iz görülebilir; nitekim Erzurum'un kuzeyindeki Rizekent'te üreme alanını savunan bireyin boğazında geniş belirgin bir benek vardır (Kirwan 1997c). Doğu Anadolu'da üreyen diğer bireylerin tamamı magna'dır. Volgae (kırmızı benekli) ve muhtemelen cyanecula (beyaz benekli) Türkiye'de geçit türleridir ve her iki formun da 1967'de Mogan Gölü'nde (OST 1969) ve Nisan 2005'te Karakaya Barajı'nda (Malatya) tanımlandığı ve çeşitli taksanın İsrail'deki durumu (Shirihai 1996, Morgan ve Shirihai 1997) göz önünde bulundurulursa muhtemelen en azından bir kırmızı benekli form daha (svecica ya da pallidogu­laris) mevcut olabilir (ayrıca bkz. Kumerloeve 1961). Öte yandan, Morgan ve Shirihai (1997) tarafından belirtildiği gibi birçok ara form olması ve bireysel çeşitliliğin fazla olması nedeniyle çoğu bireyin alttürünü güvenle belirlemek zordur.

## Benekli Bülbül

*Luscinia luscinia*, Thrush Nightingale

***Yaygın ve çok sayıda bulunan geçit türüdür.***

Muhtemelen kayıtların gösterdiğinde çok daha boldur. Gözlemlerin çoğu, batı bölgelerinden, özellikle İstanbul Boğazı ve İç Anadolu'dandır. Göç sırasında Güneydoğu'da örneğin Birecik'te düzenlidir, ancak görünüşe bakılırsa ve özellikle gözlemci azlığı nedeniyle Doğu Anadolu'da ve Doğu Karadeniz'de çok nadir kaydedilmiştir. Haziran başına kadar az sayılarda kaydedilmekle beraber ilkbahar göçü nisan başından mayıs ortasına kadar hızlı bir şekilde gerçekleşir. İlkbahar geçişinde düzenli olarak öttüğü duyulur, muhtemelen bu nedenle sonbahara göre daha belirgindir. En erken kayıt 10 Mart'ta Mogan Gölü'ndendir (İç Anadolu). Güneye doğru göçü ağustos ortasından eylül ortasına kadar yoğundur ve bu zamanda Karadeniz Bölgesi ve İstanbul Boğazı'nda az değildir. En geç 24 Eylül'de İstanbul Boğazı'nda kaydedilmiştir.

![](images/harita_Luscinia%20luscinia.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Bülbül

*Luscinia megarhynchos*, Common Nightingale

***Yaygın ve çok sayıda bulunan yaz göçmeni ve geçit türüdür.***

Çoğunlukla vadiler, kanyonlar ve yamaçlarda yoğun yaprak döken bitki örtüsünde ya da açık ağaçlık alanlardaki yoğun orman altı örtüsünde ürer. İç Ege'deki dağlık alanlar, Tuz Gölü çevresindeki bozkır benzeri alanlar, Güneydoğu Anadolu'nun kurak kısımları ve doğudaki dağlık alanların çoğunluğu (Aladağlar'daki ve Van Gölü'nün kuzeydoğusundaki bahçeler ve ağaçlık alanlar hariç) dışında, çoğunlukla 0-1000 m arasında, Uludağ'da 900 m'ye kadar, Orta Karadeniz'de lokal olarak 1200 m'ye ve Doğu Anadolu'da 1700 m'ye kadar ürediği belirlenmiştir.

İlkbahar göçü sırasında ülke boyunca öten kuşlar, gerçekte olduğundan daha yaygın olarak ürediği izlenimini verebilir. İlkbahar geçişinde daha yaygındır, ancak görünüşe göre sonbaharda daha azdır. Her iki mevsimde de muhtemelen gözlemci etkisine bağlı olarak ülkenin batı yarısında daha boldur. İlkbaharda en erken güneyde 13 Mart'ta ve Karadeniz'de 6 Nisan'da kaydedilmiş olsa da özellikle mayısta çok boldur. Sonbahar göçüyle ilgili olarak yoğunluk, göç rotası ve takvimi gibi konularda sonuçlara varabilmek için ilkbahara kıyasla kayıtlar yetersizdir; en geç kayıt 2 Ekim'dedir.

![](images/harita_Luscinia%20megarhynchos.png)

**Üreme**

Çoğunlukla suya yakın yerlerde ya da nemli alanlarda, yaprak döken ormanlar ve ağaçlıklardaki yoğun orman altı örtüsünde ürer. En büyük popülasyonlar deniz seviyesinde ve ovalarda olsa da Van Gölü çevresinde 1700 m'ye kadar görülür. Dalyan yakınlarında Liquidambar ormanında (Kılıç ve Kasparek 1989) ve Ankara'nın varoşlarında da ürer (Wadley 1951). 1993 yılında Kocaçay Deltası'nda alüvyon ormanındaki 7,5 hektarlık bir alanda hektar başına 4,13 öten erkek ve 31 hektarlık bir alanda hektar başına 3,16 öten erkek ile popülasyonun 3000 çift olduğu tahmin edilmiştir (Ertan 1996). Çukurova'da 12 Mayıs 1987'de plantasyonlar, ormanlar, çalılık ve ağaçlık alanlardaki nemli ortamlarda ve kumullardaki çalılıklarda hektar başına 1,3 birey ürediği kaydedilmiştir (van der Have vd. 1988). Aksu Nehri'nde (Antalya) 24 Nisan 1967'de 1 km'lik bir hat boyunca öten 13 erkek kaydedilmiştir. 1992'de Kızılırmak Delta'sında Yörükler Ormanı'nda hektarda 1,35 üreme alanı ve toplam 1200-1400 üreyen çift olduğu tahmin edilmiştir [@hustings1994]. Alçak ve yoğun orman altı örtüsünde, genellikle çalılıkların altında iyi bir şekilde gizlenmiş olarak ya da yerde, yaprakların ve çalı çırpının arasında, bitki örtüsü tarafından gizlenecek şekilde yuva yapar. Birecik'te nemli bir korulukta yerden 0,7 m yükseklikte çalımsı bir ağacın gövdesinde kuru yapraklar ve otlardan, gevşek ve büyük bir kâse şeklinde örülmüş ve ince otlar, ağaç kabuğu ve biraz da kılla astarlanmış bir yuva bulunmuştur. 11 Mayıs 2004'te erken saatlerde boş olan yuvada, 12 Mayıs 2004'te sabahın geç saatlerinde iki yumurta görülmüştür. **MAR.** 26 Haziran 1973'te Paşaköy'de yiyecek taşıyan bir erişkin ve 31 Mayıs 1966'da Bursa'da yumurtlamanın mayıs ortasında olduğunu gösterecek şekilde en az bir tane yeni tüylenmiş yavru kaydedilmiştir; Temmuz 1966'da Çamlıca Tepesinde genç bir birey gözlenmiş, Temmuz 1966'da Dursunbey (Balıkesir) yakınlarında yavrusunu besleyen bir erişkin kaydedilmiştir. Midilli'de (Yunanistan) 27 Mayıs 1995'te yeni tüylenmiş bir yavrunun boş yuvanın yanına tünediği görülmüş ve 30 Mayıs 1995'te yuva yapan bir erişkin gözlenmiş olup bu kayıtlar, sırasıyla yumurtlamanın mayıs başında ve haziran başında olduğunu göstermektedir. KAD. Kızılırmak Deltası'nda yumurtlamanın haziran sonunda olduğunu gösterecek şekilde, 21 Temmuz 1972'de neredeyse tamamen tüylenmiş dört yavrulu bir yuva bulunmuştur; bu geç bir tarihtir ve muhtemelen telafi kuluçkasıdır; 9 Haziran 1975'te yiyecek taşıyan bir erişkin ve tüylenmiş bir yavru gözlenmiştir; 1992'de üreyenlerin birçoğu ve nisan sonu ile mayıs başında gelmiş, yiyecek taşıyan ve uyarı sesi çıkaran erişkinler 27 Mayıs'tan itibaren düzenli olarak gözlenmiştir [@hustings1994]. Bu bölgedeki başka yerlerde, örneğin 15 Haziran 1987'de İspir'de yiyecek taşıyan bir erişkin ve 23 Haziran 2004'te Gelinkaya'da uyarı sesi çıkaran bir erişkin gözlenmiştir. **İÇA.** 15 Mayıs 1975'te Birecik'tekine çok benzeyen, ancak astarında kökçükler de olan beş yumurtalı bir yuva bulunmuştur (Pforr ve Limbrunner 1982). Türkiye'de erkekler, çoğunlukla nisan ortasından hazirana kadar olmakla birlikte üreme döngüsü boyunca, hatta yavruları beslerken bile öter. Yılda bir kez kuluçkaya yatar.

**Alttürler ve Sınıflandırma**

Roselaar (1995), Zonguldak'tan Çukurova'ya kadar çizilen hattın batısından gelen ve incelenmiş tüm örnekleri baehrmanni olarak tanımlamış, doğudaki durumu daha belirsizdir. Doğu Anadolu'nun uç kesimlerindeki kuşlar africana olabilir ve bu ırkın İran ve Ermenistan'da bulunduğu göz önüne alındığında bu beklenecek bir durumdur. Ancak Roselaar (1995), doğudaki kuşlar için kesin bir teşhis yöntemi bulamamıştır. Batıdan gelen örnekleri inceledikten sonra Cramp (1988) ve Collar (del Hoyo vd. 2005) gibi bu bölgede üremiş olduğu düşünülen örnekler arasında baehrmanni'yi tanımlamanın çok zor olduğunu düşünüyoruz. Birkaçı nominat alttürün tüy renklerini göstermekte olup çoğunluğu hem alt hem de üst tarafların zemin renginde önemli ölçüde örtüşme varmış gibi görünmektedir.

## Taş Bülbülü

*Irania gutturalis*, White-throated Robin

***Oldukça yaygın ve çok sayıda bulunan yaz göçmenidir.***

Orta ve Batı Anadolu'da 500-1200 m'de, Toroslar'da 2300 m'ye kadar ve doğuda 2000-3000 m'de olmak üzere çalılarla kaplı kayalık yamaçlarda ya da alçak boylu yaprak döken ya da ibreli ormanlarda bulunur. Akdeniz'de oldukça bol, İç Anadolu'da daha lokal olup çoğunlukla dağ etekleri ile sınırlı ve Karadeniz'de çok nadirdir. Güneydoğu Anadolu'da ve Doğu Anadolu'nun batısında yaygın ve epey bol olup bu bölge kuş araştırmacıları tarafından hâlâ önem verilmeyen bir bölgedir. Doğu Anadolu'nun geri kalanında, özellikle güney ve doğusunda oldukça boldur. Çoğunluğu üreme alanlarına mayıs başında ulaşır; en erken kayıt Güneydoğu Anadolu'da 10 Nisan'dadır. Genellikle ağustos sonunda üreme alanlarını terk ederler; en geç kayıt Doğu Anadolu'da 7 Eylül'dedir.

![](images/harita_Irania%20gutturalis.png)

**Üreme**

Kuru tepelik ya da dağlık alanlardaki kayalık yamaçlarda, yoğun çalılıklarda ve ayrıca seyrek çalılıkların olduğu açık alanlarda bulunur. Yerden 0,3-1 m (15 yuvada) yüksekte en fazla 1,6 m'deki bir çalının içinde küçük dallar, kuru otlar ve ağaç kabuklarının liflerinden kâse şeklinde yaptığı yuvasını kılla ve bitkisel havla kaplar. Türkiye'de gözlenen yumurta sayısı 4 (14 yuvada), 5 (8 yuvada). Yavru sayısı: 4 (4 yuvada), 5 (2 yuvada). KAD. 8 Haziran 1975'te yiyecek taşıyan bir çift gözlenmiş, üremesi muhtemelen eşzamanlıdır. **DOA.** En erken tüylenmiş yavru kaydı 16 Haziran'da kaydedilmiştir; 3 Ağustos 1974'te dışkı kesesi taşıyan bir erişkin gözlenmiştir olup, bu muhtemelen ikinci denemeyi gösteren özellikle geç bir tarihtir; 23 Temmuz 1992 ve 9 Ağustos 1974'te kaydedilen aile grupları gözlenmiş, ancak yavruların gelişim evresi belirtilmemiştir. Malatya'da Haziran 2005 sonlarında yuvadaki yavruları besleyen erişkinler gözlenmiştir. GDA Ege, Akdeniz ve Güneydoğu Anadolu'daki üreme aynı zamanda başlar, kur davranışı ve yuva yapımı genellikle mayıs başında, ilk yumurtalar genellikle mayısın ikinci haftasından itibaren (en erken 26 Nisan'da Ege'de), yuvada yavru genellikle mayısın son haftasından itibaren (en erken 17 Mayıs'ta Yeni yumurtadan çıkmış yavruların olduğu iki yuva) ve tüylenmiş yavrular genellikle 4 Haziran'dan sonra (en erken 27 Mayıs'ta İç Anadolu'da) gözlenir.

**Alttürler ve Sınıflandırma**

Monotipik bir türdür.

## Kara Sinekkapan

*Ficedula hypoleuca*, European Pied Flycatcher

***Yaygın ve çok sayıda bulunan geçit kuşudur.***

Kayıtların çoğu ülkenin batı yarısındandır. En erken görülme tarihinin 11 Mart (Akdeniz) olduğu ilkbahar geçişleri nisan ayında en belirgin şekilde gözlenir, mayısa kadar oldukça azalmış sayılarla sürer. En geç gözlem kaydı 5 Haziran'dır (Karadeniz). Geçit sayıları genellikle az olsa da 1992 ilkbaharında Kızılırmak Deltası'nda 302 birey kaydedilmiştir [@hustings1994]. Sonbahar göçü ağustosta başlar, ekime kadar sürer. Bu mevsime ait geçit tarihlerinin en erkeni 9 Ağustos, en geçi 17 Ekim'dir (Akdeniz). Görünüşe göre eylülde en yoğun şekilde geçer, ancak sayılar hiçbir zaman yüksek değildir.

![](images/harita_Ficedula%20hypoleuca.png)

**Üreme**

Türkiye'de yuvalamaz.

**Alttürler ve Sınıflandırma**

Nominat.

## Halkalı Sinekkapan

*Ficedula albicollis*, Collared Flycatcher

***Yaygın ve çok sayıda bulunan geçit kuşudur.***

Başta ülkenin batı yarısı olmak üzere yaygın yayılımlı, görünüşe bakılırsa yer yer oldukça bol bir geçit kuşudur. Ağaçlık alanlarda, parklarda ve benzeri alanlarda bulunur. İlkbahar geçişi, mart sonu ile nisan başı arasında başlar, en yüksek sayılara nisanın ikinci yarısında ulaşır (Bradshaw ve Kirwan 1992, Hustings ve van Dijk 1994) ve mayıs sonlarına kadar sürer. Sonbahar göçü büyük olasılıkla temmuz sonunda başlar. Bu mevsime ait eldeki en erken kayıt 19 Temmuz'dur. Geçit eylül sonuna kadar sürer. Bu mevsimde sayılar genellikle düşüktür.

![](images/harita_Ficedula%20albicollis.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.

## Alaca Sinekkapan

*Ficedula semitorquata*, Semicollared Flycatcher

***Oldukça lokal ve seyrek yaz göçmenidir.***

Oldukça lokal olarak ürediği bölgeler Marmara'nın kuzeyi, İç Anadolu'nun kuzey sınırı (burada daha da lokal olması olasıdır), Karadeniz, Doğu Anadolu'nun kuzeyi (burada da oldukça lokal), Trakya'da deniz seviyesinden doğu Karadeniz'de en az 2000 m'ye kadar olan bölgedir. Ağaçlık alan, koruluk, park ve bahçelerde de ürer. Yuvalamaya dair kayıtlar nispeten azdır ve üreme döneminin baş ve son kısmında potansiyel üreme alanlarından geçit yapan göçmenler türün üreme durumunun anlaşılmasını güçleştirmektedir. Temmuz sonlarında Toroslar'da 2150 m'de kaydedilmiştir (Beaudoin 1976) ki burada ürüyor olabilir. Ancak ülkenin güney yarısına ait olan ve Roselaar'ın (1995) haritalandırdığı diğer kayıtlar muhtemelen erken gelen göçmenlere ya da üreme sonrası dağılmaya işaret etmektedir. Haziran sonunda Hakkâri ili sınırları içinde de görülmüştür (Martins 1989) ancak bu bölgede türe uygun üreme habitatının olup olmadığı bilinmemektedir.

Ülke genelinde geçit sırasında (diğer dönemlere göre) epey daha yaygın, ancak yine de, özellikle ülkenin batı yarısında nispeten seyrektir. Bahar geçişi martın sonunda (Güneydoğu Anadolu'da en erken 20 Mart) başlar, en yüksek sayılara büyük olasılıkla ikinci yarısında ulaştığı nisan boyunca ve mayısa dek (14) devam eder. İç Anadolu'nun ağaçsız yarı-step bölgesinde 16 Haziran gibi geç bir tarihte, büyük olasılıkla geçit sırasındaki bir bireye ait istisnai bir kayıt vardır. Sonbahar geçişi temmuz sonu ile ağustos başı arasında başlar. En geç kayıt Marmara'dan 22 Eylül tarihli olup bu dönemde siyah-beyaz sinekkapanların birbirinden ayırt edilmesiyle ilgili sorunlar geçit tarihlerinin doğru anlaşılmasını güçleştirmektedir. Her şeye rağmen iki göç mevsiminde de sayıların genellikle az olduğu bilinmektedir.

![](images/harita_Ficedula%20semitorquata.png)

**Üreme**

Yaprak döken ağaçlık alanlar, fidanlıklar, korular, nehir kıyısındaki ormanlar ve bağ ve bahçelerde ürer. **MAR.** Belgrad Ormanları'nda (İstanbul) Haziran 1991'de en az üç çiftin yuva kutularında ürediği, 4 Haziran 1996'da ise bir çiftin yuva kutusuna yiyecek taşıdığı gözlenmiştir. KAD. Özellikle Karadeniz'in doğusundan, yanında genç ya da yavru bulunan erişkinlere ait 28 Haziran ve sonrası tarihli birkaç kayıt vardır. Kızılırmak Deltası'nda 23 Nisan ve 3 Haziran 1992'de aynı noktada öten üç bireyin gözlenmesi üremeye işaret etmektedir [@hustings1994]. Ermenistan'da (tüm bilgiler Adamian ve Klem 1999 yayınından alınmıştır) yaprak döken ya da karışık ormanda ve meyve bahçelerinde ürer. Yüksek, yaşlı ve altında pek vejetasyon olmayan ağaçları tercih eder. Tabanında kuru yapraklardan bir halı olan ince dallar ve iç kabuk lifleri ile astarlı, otlardan oluşan bir tas şeklindeki yuva ağaçlardaki doğal deliklerde ya da yuva kutularındadır. Yumurta sayısı 3-7, genellikle 5-6 ve ortalama: 5 (31 yuvada) olur. Üreme döneminin başlangıcı hava durumuna göre değişiklik gösterir. Yumurtaların görüldüğü en erken tarih, soğuk ve yağışlı yıllarda 12-21 Mayıs, daha ılık geçen yıllarda ise 19 Nisan--23 Mayıs arasıdır. 27 Nisan ve 27 Haziran'da yuva yapma davranışı gözlenmiştir. 4 Temmuz 1995'de yaklaşık 5 günlük yavrular, 24 Mayıs 1995 ve 26 Haziran 1998'de ise tüylenmiş yavrular gözlenmiştir. Dişiler kuluçkadayken, erkekler yuvaların yakınında, nerdeyse hiç susmadan öterler.

**Alttürler ve Sınıflandırma**

Monotipik bir türdür.

## Küçük Sinekkapan

*Ficedula parva*, Red-breasted Flycatcher

***Lokal ve nadir yaz konuğu, yaygın ve çok sayıda bulunan geçit türüdür.***

Başta Doğu ve Batı Karadeniz'de ve muhtemelen Güney Marmara'da az sayılarla üreyen yaz göçmenidir (Jetz 1995, Ertan 1996). Genellikle 1400 metreyi bulan dağlık bölgelerde, yaprak döken ve karışık ormanlarda yuvalar. Yer yer deniz seviyesinde de yuvalıyor olabilir. Yuvalama döneminin başlarında potansiyel üreme alanlarında bulunan geçit kuşları gerçek üreme durumunu bulandırmaktadır. Ürediği ancak yakın geçmişte kanıtlanmıştır (Albrecht 1981) ve kesin yuvalama kayıtları halâ çok azdır. Temmuz sonlarında İç Anadolu'nun kuzey sınırlarında kaydedilen bir birey, bölgede yuvalamaya (uygun habitat olan yerlerde) ya da erken göç işaret edebilir.

Karadeniz'de yaygın ve noktasal olarak bol bir göçmendir. Başta ülkenin batı yarısı ve en uç kuzeydoğu bölgeleri olmak üzere diğer bölgelerde daha az sayılarla ve oldukça seyrek olarak bulunur (Martins 1989, [@kirwanmartins1994]. Güneydoğu Anadolu'dan çok az kayıt vardır. Bahar geçidi sırasında en erken kaydı 5 Nisan, en geç kaydı 4 Haziran (Akdeniz) tarihlidir. Bu dönemde nerdeyse her zaman az sayılarla görülse de mayıs ortasında en yüksek sayıya ulaşır (denebilir). Sonbahar geçişi genellikle ağustosta (en erken 24 Temmuz'da) başlar ve eylül ortası ile ekim başı arasında en yüksek sayılara ulaşır (Nisbet ve Smout 1957, Porter 1983). Bu dönemde Kızılırmak Deltası'nda olduğu gibi Karadeniz Bölgesi'nde düzenli olarak yüzlerce birey geçebilir. Geçit yoğunluğu ani bir şekilde azalır. Genellikle en geç geçit tarihleri 18 Ekim (Marmara ve Akdeniz) ve 3 Kasım'dır (İç Anadolu) ancak Kumerloeve (1961) Ankara'da 26 Kasım gibi geç bir tarihte bu türe ait bireylere rastlamıştır.

![](images/harita_Ficedula%20parva.png)

**Üreme**

Çoğunlukla meşe ve kayından oluşan yaşlı yaprak döken ve karışık ormanda ürer. Türkiye'de yuvaladığı bölge, yuva ve yumurta sayısı ile ilgili kayıt yoktur. Diğer bölgelerde yuvasını yerden 1-9 m yukarıya, ağaç gövdesindeki bir kovuğun ya da deliğin içine ya da küçük dallarla destekleyerek ağaç gövdesine yapışık yaptığı kaydedilmiştir. Dışında liken ve ince dallar olan, saçla astarlanmış yuva yosun, ölü yaprak ve liften oluşan muntazam bir tas şeklindedir. Olağan yumurta sayısı 5-6 olur. KAD. 9 Haziran 1978'de Ereğli'de yaklaşık 1000 m'deki kayın ağırlıklı yaprak döken bir ormanda bir çiftin çalılık içine yiyecek taşıdığı, 12 Haziran 1978'de ise sözü geçen noktanın yaklaşık 1 km ötesinde başka bir çiftin yeni tüylenmiş yavrusunu beslediği gözlenmiş ve bu gözlemlere dayanılarak yumurtaların mayıs ortasında bırakıldığı ve yavruların 28 Mayıs civarında yumurtadan çıktığı hesaplanmıştır (Albrecht 1981). Sümela Manastırı'nda 13 Haziran 1985'de yiyecek taşıyan bir ya da iki erişkin, 7 Temmuz 1988'de ise bir genç gözlenmiştir. 12 ve 27 Mayıs 1992'de üreme alanlarında öten üç erkeğin kaydedildiği deniz seviyesindeki Kızılırmak Deltası'nda da ürüyor olabilir [@hustings1994].

**Alttürler ve Sınıflandırma**

Nominat form parva'dır. Roselaar'ın (1995) ele aldığı colchica taksonu büyük olasılıkla geçersizdir. Doğu formu olan albicilla, vokalizasyonu, morfolojisi ve ekolojisindeki niteleyici farklara dayanılarak gitgide artan bir şekilde tür seviyesinde (tayga sinekkapanı) tanımlanmaktadır (Svensson 1992, Cederroth vd. 1999).

## Kara Kızılkuyruk

*Phoenicurus ochruros*, Black Redstart

***Yaygın ve çok sayıda bulunan yerli, yarı göçmen ve kış göçmenidir.***

Doğu Anadolu'daki yüksek, dağlık alanlarda kısmen göçmendir. Doğu Anadolu'da, kayalık yamaçlar ile zirvelerde ve ağaç sınırındaki açık ormanlarda ürer. Batı Karadeniz'de ise daha düşük rakımlara da (1200-1500 metre) ürer. Batı ve Orta Anadolu'da, üremek için evler ya da yıkıntılar gibi insan yapımı yapıları kullanır; hatta Ankara ve İstanbul'da şehir merkezine kadar sokulur. Doğudaki yaylalarda 1200 m'den en az 3500 m'ye kadar ve bazen Toroslar'da 3650 m'ye kadar ürediği belgelenmiştir. Trakya'nın büyük bölümünde, Tuz gölü çevresinde ve kurak güneydoğuda yoktur, Güneydoğu Anadolu Dağları'nda bile şaşırtıcı şekilde nadirdir.

Geçit sırasında ülke genelinde daha boldur. Başta güneyde ve batıda olmak üzere, özellikle sulakalanların yakınında ve alçak bölgelerde kışlar. Örneğin, Bafa Gölü'nün çevresinde ekim sonundan nisan ortasına kadar; Fethiye'de ve Trakya'da ekim ortasından nisan sonuna kadar bulunur.

![](images/harita_Phoenicurus%20ochruros.png)

**Üreme**

Çoğunlukla kayalıklar ve kaya parçalarının bulunduğu dağlık alanlarda ürer. Kayalık bir yamaçta, büyük bir kaya parçasında ya da bir mağaranın içindeki bir delikte ya da yarıkta veya yapay kaya olarak nitelendirilebileceğimiz bir yıkıntı ya da binada yuva yapar. Kuru otlar, yosun ve bitki liflerinden kâse şeklinde yaptığı yuvasını kıl, yün ve biraz da tüyle kaplar. Türkiye'de gözlenen yumurta sayısı 4 (2 yuvada). Yavru sayısı: 4 (1 yuvada), 5 (1 yuvada). Sınırlı sayıdaki veri, olağan kuluçka büyüklüğünün 4-6 yumurta olduğu diğer yerlerle uyumludur. **MAR.** Uludağ'da 1800 m'nin üstünde, alpin çayırlıklar arasındaki kaya kütleleri ve yapay bir habitat sunan otellerde ürer; haziran başından ağustosa kadar tüylenmiş yavrular gözlenmiştir (Jetz 1995). KAD. 4 Haziran 1945'te Abant Gölü'nde inşası bitmemiş bir evde, birbirinden 20 m mesafede dört ve beş yavrulu iki yuva bulunmuş ve bu yuvalardan birindeki yavrular aynı gün tüylenmiştir (Wadley 1951); Sivrikaya'da haziran ortasında ve İspir'de haziran sonunda tüylenmiş yavrular gözlenmiştir. **AKD.** Demirkazık'ta 13 Haziran 2004'te yapım aşamasında astarı bitmemiş bir yuva kaydedilmiş ve 19-20 Haziran 1990'da tüylenmiş bir yavru görülmüştür. **İÇA.** 20 Nisan 1993'te ve 22 Mayıs 1992'de yuva yapımı gözlenmiş, 18 Nisan 1946'da Ürgüp'te dört yumurtalı bir yuva bulunmuş (Wadley 1951), 9 Mayıs 2006'da Karapınar'da yavrularını besleyen erişkinler kaydedilmiş ve 25 Mayıs 1970'de Göreme'de ve 19 Haziran 1996'da Karadağ'da tüylenmiş yavrular gözlenmiştir. **DOA.** 9 Haziran 2001'de İshak Paşa Sarayı'nda yavrulu bir yuva, 22 Haziran 2004'te Erzurum'dan daha yüksekte dört yumurtalı başka bir yuva bulunmuş olup en erken 25 Mayıs'ta ve en geç ağustosta olmak üzere birkaç tüylenmiş yavru kaydı vardır. Kayıtlar diğer yerlerde olduğu gibi iki defa kuluçkaya yattığını göstermektedir.

**Alttürler ve Sınıflandırma**

Türkiye'de üreyen kuşların büyük çoğunluğunun nominat ochruros, muhtemelen güneyin uç kesimlerinde biraz semirufus'la karışık ve en azından kışın, batı bölgelerinde (Marmara ve Ege'nin büyük bölümü) gibraltariensis olduğunu düşünülür [@roselaar1995]. En azından Batı ve Orta Anadolu'da kışın gibraltariensis'in yaygın olduğu arazi gözlemleriyle teyit edilebilir.

## Kızılkuyruk

*Phoenicurus phoenicurus*, Common Redstart

***Lokal ve seyrek yaz göçmeni, yaygın ve çok sayıda bulunan geçit türüdür.***

Marmara, Batı Karadeniz'in iç kesimleri, İç Anadolu'nun kuzey sınırı ve Istranca Dağları (Trakya) olmak üzere lokal olarak az sayılarda batıda da yayılışı vardır. 1990'ların sonundaki araştırmalar, Toroslar'ın batısında daha önceleri düşünülenden çok daha önemli bir popülasyon olduğunu ortaya çıkarmıştır. Doğuda 1000-2100 m'de, ancak daha batıda bazen daha alçakta da ürer. Örneğin, Batı Karadeniz'de 900 m'de (Kumerloeve 1961), Kızılırmak Deltası [@hustings1994], İstanbul Boğazı (Porter 1983) ve Ege'de deniz seviyesinde bile ürediği kaydedilmiştir.

Geçit sırasında belirgin bir şekilde daha yaygın ve sayıca fazladır. Sonbaharda ilkbahardan daha boldur. İlkbahar göçünde en erken kayıt 1 Mart'ta olup, akınlar genellikle nisan başında başlar ve nisan sonu ve mayıs başı gibi zirve yapar. Sonbahar göçü özellikle eylül ortası ile ekim başı arasında yoğunlaşır, ancak kuzey bölgelerde ağustostan ve hatta muhtemelen temmuzdan itibaren önemli sayılarda geçiş yapar; en geç 18 Kasım'a kadar görülmüştür. 23-31 Aralık 2000'de Samandağ'dan (Antakya) bir kış kaydı vardır.

![](images/harita_Phoenicurus%20phoenicurus.png)

**Üreme**

Çoğunlukla 2100 m ya da daha yüksekte, Ege'de neredeyse deniz seviyesindeki açık ibreli ve yaprak döken ormanlarda, orman kıyılarında, parklarda, bahçelerde ve bazen yarı açık ağaçlık alanlarda ürer. Üremesi, uygun yuva deliklerinin olup olmadığına son derece bağlıdır. Orman amenajmanında kovuklu yaşlı ağaçların barındırılmaması nedeniyle doğal alanlarda sınırlıdır; ancak örneğin Antalya'daki kızılçam (Pinus brutia) ormanlarında olduğu gibi yuva kutularının sağlandığı alanlarda, normalde ormanlardan uzak duracağı halde, oldukça bol olarak ürer. Genellikle ağaçlardaki deliklerde, çoğu zamana ağaçkakanların eski yuva deliklerine, yerden 1-9 m yüksekte yuva yapar; duvarlarda ve yuva kutularında da üreyebilir. Yuva ve yumurta sayısı ile ilgili tek kayıt 1876'da Karanfil Dağı'nda Danford'a aittir (1878). 24 Nisan'da yuva yapan bir çift gözlemiş, 25 Nisan'da biraz kuluçkaya yatılmış altı yumurtalı bir yuva ve muhtemelen tamamlanmamış, üç taze yumurtalı başka bir yuva bulmuştur. İki yuva sedir ağacında ve bir diğeri de ardıç ağacındaki deliklerdedir. Siyah keçi kılı tutamları ve biraz yaban keçisi yünüyle ardıç ağacı kabuklarının ince şeritleri kullanılarak gevşek bir kâse şeklinde yapılmış yuvalar keçi kılı ve biraz da tüyle kaplanmıştır. Bu bölgede elde edilen daha yeni kayıtlar ise şöyledir: **AKD.** Pozantı'da, 16 Mayıs 1970'de bir ardıç ağacında en az dört yavrulu bir yuva bulunmuş, Bolkar Dağları'nda 5 Haziran 1999'da bir çamdaki yuva deliğine giren bir çift gözlenmiştir; yumurtlamanın 8-9 Nisan'da olduğunu gösterecek şekilde 11 Mayıs 2001'de Akseki'de ve 10 Mayıs 1995'te Kovada Milli Parkı'nda tüylenmiş yavrular kaydedilmiştir. KAD. 12 Haziran 2004'te İspir'de bir meyve bahçesinde gözlenen yeni tüylenmiş bir yavru yumurtlamanın 10 Mayıs civarında olduğunu göstermektedir. **EGE.** 5 Haziran 1995'te Marmaris yakınlarında, bir yuva kutusuna yiyecek taşıyan erişkinler gözlenmiş ve Mayıs 1989'da aynı yerde yuva kutularını kullanan iki çift daha kaydedilmiştir. **İÇA.** 20 Mayıs 1975'te Nevşehir'de duvarlardaki deliklerde yavrulu iki yuva bulunmuş ve 12 Haziran 1994'te Kızılcahamam'da bir yuva kutusuyla ilgilenen erişkinler gözlenmiştir. Temmuz'da, Ege, İç Anadolu, Akdeniz, Karadeniz ve Doğu Anadolu'da gözlenen gençlerin mayıstaki yuvalardan uçan iyi gelişmiş büyük yavrular mı yoksa ikinci kuluçkadan mı oldukları belli değildir.

**Alttürler ve Sınıflandırma**

Svensson (1992), Türkiye'deki kuşların nominat phoenicurus ile Kırım, Kafkaslar ve Orta Asya'da üreyen ve ayırıcı desenli samamisicus arasında ara form olduğunu iddia eder. Öte yandan Roselaar popülasyonların hepsinin samamisicus olduğunu düşünür. Türkiye'de türün kanat lekesi olmayan tek tük örnekleri ya çok yıpranmış samamisicus ya da daha büyük olasılıkla göç sırasında geçit yapan nominat phoenicurus alttürüdür. Örneğin, Manchester Müzesi'ndeki iki örnek Erzurum'dandır (BB06770 ve BB06769). Her iki alttürün Ermenistan'da bol miktarda ürediği ve geçit yaptığı bilinir (Adamian ve Klem 1999) ve önceki gözlemciler Türkiye'de ikisini de kaydetmiştir. Öte yandan, hepsi olmasa bile üreyenlerin çoğunluğu samamisicus olarak tanımlanmıştır (OST 1969, 1972, 1975, 1978). Bizim incelediğimiz Türkiye örneklerinin çoğu phoenicurus gibi görünmekte olsa da bunların tamamı göçmen olabilir. Diğer yandan Manchester Müzesi'ndeki örnekler bir dışında (BB12192) samamisicus olarak tanımlanabilir.

## Taşkızılı

*Monticola saxatilis*, Common Rock Thrush

***Nispeten yaygın ve seyrek yaz göçmenidir.***

1500 m'nin üstündeki yüksek, dağlık alanlarda bulunur. Özellikle Doğu Anadolu'da yaygın, ancak batıya doğru biraz daha lokaldir. Üreme sezonunda, Trakya'da, İç Anadolu ve Güneydoğu Anadolu'nun büyük bölümündeki izole dağlar hariç bozkır benzeri alanlarda bulunmaz. Batıda ve İç Anadolu'nun kenarlarında 800-1500 m'de, Uludağ'da ve Toroslar'da 1500-3000 m'de, Van civarında 2000-3000 m'de ve doğudaki diğer yerlerde ve Doğu Karadeniz'de 1100-4000 m'de ürer.

İlkbahar göçü haziran başına kadar devam edebilir ve dolayısıyla üreme yayılışının anlaşılmasını kısmen güçleştirir. Çoğunluk mayıs başında üreme alanlarına yerleşmiş olur. Güney kıyılarındaki en erken kayıt 28 Mart'tadır. Güneyde ve İç Anadolu'da nisan başında birkaç defa kaydedilmiştir. Sonbahar göçü ağustos başında başlar ve en geç kayıt 16 Eylül'dedir.

![](images/harita_Monticola%20saxatilis.png)

**Üreme**

Genellikle yüksek dağlardaki çorak kayalık yamaçlarda, büyük kayaların olduğu alpin çalılıklarda ve vadilerde, sarp kayalıklarda ve alçak rakımlarda bazen ağaçlık da olabilen kayalık alanlarda ürer. Bir kayadaki ya da kayalıktaki bir boşlukta ya da bir kayanın üzerindeki bir çıkıntıda, kısmen bitki örtüsü tarafından gizlenecek şekilde, bitki sapları, otlar, kökler ve yosundan bir kâse şeklinde yaptığı yuvasını kökler ve ince otlarla kaplar. Türkiye'de gözlenen yumurta sayısı 5 (1 yuvada). Yavru sayısı bilinmemektedir. **MAR.** Uludağ'da 8/9 Temmuz 1966'da tüylenmiş yavrularıyla birlikte dört çift kaydedilmiştir. KAD. Sivrikaya'da 15 Haziran 1990'da yuvada bir çift kaydedilmiş, Dilberdüzü'nde 30 Temmuz 1996'da genç bir birey görülmüş ve İspir yakınlarında 24 Haziran 2004'te yiyecek taşıyan bir dişi gözlenmiştir. **AKD.** Sultan Dağları'nda 7 Mayıs 1967'de yuva yapımı gözlenmiştir; Demirkazık'ta 13 Haziran 1993'te yumurtlamanın mayıs ortasında olduğunu gösterecek şekilde güçlükle uçabilen, yeni tüylenmiş bir yavru kaydedilmiştir; Çamardı'nda 15 Mayıs 1970'de ve Demirkazık'ta 9 Haziran 1996'da yiyecek taşıyan erişkinler gözlenmiştir. **İÇA.** Şereflikoçhisar yakınlarında 22 Mayıs 1992'de yuva yapımı gözlenmiştir; Meke Tuzlası'nın yamaçlarında 22 Nisan 1970'de bir adaçayı öbeğinin gizlediği bir yuvada taze görünen beş yumurta bulunmuştur; Karadağ'da 30 Mayıs 2007'de yiyecek taşıyan bir çift gözlenmiş ve 10 Temmuz 1907'de yeni tüylenmiş zar zor uçabilen bir yavru kaydedilmiştir (Ramsay 1914); 19 Haziran 1996'da yiyecek taşıyan birkaç erişkin gözlenmiştir. **DOA.** Nemrut Dağı'nda (Adıyaman) 16 Haziran 1996'da yiyecek taşıyan birkaç erişkin kaydedilmiştir. Nemrut Dağı'nda (Bitlis) 9 Haziran 2004'te yerden yaklaşık 4 m yüksekte, bir delikteki yuvasına uçan bir dişi görülmüş, 26 Haziran 1989 ve 8 Temmuz 1986'da gençler gözlenmiş, Doğubayazıt'ta 16 Haziran 2004'te Erçek'te 20 Haziran 2004'te ve Erzurum yakınlarında 22 Haziran 2004'te yiyecek taşıyan erişkinler kaydedilmiştir. Diğer yerlerde yılda kez kuluçkaya yatabilir.

**Alttürler ve Sınıflandırma**

Ülkede bulunan kuşların tamamı nominat saxatilis'tir. Stepanyan (1964) çok az keşfedilmiş olan Bingöl Dağları'nda coloratus alttürünü tanımlamış olsa da Roselaar (1995) coloratus formunun geçerliliğinden şüphe duymasına rağmen bu form için Doğu Anadolu'nun güneydoğu bölümünün büyük kısmını kapsayan potansiyel bir yayılış göstermiş, ancak muhtemelen farkında olmadan haritasına tip lokalitesini dâhil etmemiştir. Kirwan (2001a) ise coloratus formunun geçersiz olduğunu ortaya koymuş ve Collar da (del Hoyo vd. 2005) bu konuda onu takip etmiştir.

## Gökardıç

*Monticola solitarius*, Blue Rock Thrush

***Oldukça yaygın ve çok sayıda bulunan yerli ve yarı göçmendir.***

Akdeniz ve Ege'nin güneyinde kısmi olarak göçmendir ve ülkenin geri kalanının çoğunluğu üzerinden çok daha lokal olarak geçer. Trakya'da görünüşe göre yoktur, Karadeniz'in iç kesimlerinde (özellikle batısında) nadirdir ve İç Anadolu'da çok lokaldir. Sınırları ve bazı izole dağlar hariç Güneydoğu Anadolu'nun büyük bölümünde de yoktur. Toroslar'da diğer yerlere göre daha yaygın gibi görünmektedir ve çoğu kez simpatrik olmalarına rağmen muhtemelen M. saxatilis'ten daha düşük rakımları tercih eder. Batıda ve kıyılarda çoğunlukla 0-1700 m arasında, ancak Uludağ'da, Toroslar'da ve Doğu Anadolu'da 2500 m'ye kadar kaydedilir. Akdeniz kıyıları boyunca ve Ege'deki bazı lokalitelerde (örneğin Gediz ve Büyük Menderes Deltaları) makul sayılarda kışlar. Üreme alanlarından eylül başında ayrılır, ancak ekim ortasına kadar göçe devam eder. Sadece kışın bulunduğu lokaliteleri mayıs ortasına kadar terk etmeyebilir.

![](images/harita_Monticola%20solitarius.png)

**Üreme**

Sarp kayalıkların ve kaya kütlelerinin olduğu yamaçlarda, vadilerde, harabelerde, kıyılardaki kayalıklarda, 0-2500 m arasında, ancak genellikle taşkızılından daha düşük rakımlarda ürer. Kayalıklardaki çatlaklarda, mağaralardaki deliklerde ve bir defasında da kullanılmayan bir okulun içindeki bir delikte yosun ve otlardan kâse şeklinde yaptığı yuvasını kökler ve ince otlarla kaplar. Türkiye'de gözlenen yumurta sayısı 5 (1 yuvada). Diğer yerlerde olağan yumurta sayısı 4-5 olur. **MAR.** 26 Haziran 1973'te Babakale'de yiyecek taşıyan bir erişkin kaydedilmiştir. KAD. Cimil Dağı'nın güneyinde 12 Haziran 1975'te yiyecek taşıyan bir çift gözlenmiştir. **EGE.** Doğanbey'de 2 Mayıs 2003'te bulunan bir yumurtalı yuva en erken kayıttır ve yumurtlamanın 7 Nisan civarında olduğunu göstermektedir; yuvadaki yavrular 9 Mayıs'ta tüylenmiştir. Muğla'da 15 Temmuz 1969'da bir erişkin ve bir genç gözlenmiştir. **AKD.** Silifke'nin kuzeyinde 31 Mart 2000'de üreme alanlarında öten birçok erkek gözlenmiştir; Mut'un güneyinde 24 Mayıs 1993'te yaklaşık 10 günlük üç yavru olan bir yuva bulunmuştur; Demirkazık'ta 7 Haziran 1998'de yavrulu bir yuva bulunmuş; 13 Haziran 1993'te Demirkazık'ta yeni tüylenmiş bir yavru, Akseki yakınlarında 24-25 Mayıs 1999'da yiyecek taşıyan bir çift ve haziran-temmuz aylarında çeşitli lokalitelerde, bazıları muhtemelen ikinci kuluçkadan olan aile grupları gözlenmiştir. **İÇA.** Karapınar yakınlarında 20 Nisan 2004'te erişkin bir dişinin kayalıktaki bir deliğe girdiği ve orada kaldığı gözlenmiştir (muhtemelen kuluçkadadır); yine Karapınar yakınlarında 22 Mayıs 1998'de yavrulu bir yuva bulunmuş ve Kızılcahamam'da 8 Haziran 1977'de bir yuvaya yiyecek taşıyan erişkinler gözlenmiştir (Schubert 1979). **DOA.** Görentaş yakınlarında 1 Haziran 1969'da yiyecek taşıyan iki çift, Doğubayazıt yakınlarında 16 Haziran 2004'te yiyecek taşıyan bir erişkin ve Nemrut Dağı'nda Haziran 2005 başlarında yuvadaki yavrularını besleyen bir erişkin kaydedilmiştir. **GDA.** Gaziantep'te 2 Mayıs 1964'te beş taze yumurtalı bir yuva (Warncke 1964--65) ve Işıklı'da 17 Mayıs 1993'te yavrulu bir yuva bulunmuş; aynı yerde 4 Mayıs ve 15 Haziran 1996 ile 13 Mayıs 2004'te yiyecek taşıyan erişkinler, 23 Mayıs 1994'te bir dişi ve iki tüylenmiş yavru, 10 Mayıs 2004'te yiyecek taşıyan bir erişkin gözlenmiştir ve ardından, 24 Mayıs 2004'te kur davranışı gösteren bir erkeğin 100 m yakınlarında tüylenmiş bir yavru kaydedilmiştir; Durnalık yakınlarında 23 Mayıs 2004'te yüksek bir binadaki yuvasına yiyecek taşıyan bir erkek gözlenmiştir.

**Alttürler ve Sınıflandırma**

Kuzeydekilerin tamamı solitarius ve güneydekilerin birçoğu nominat ve longirostris arasında bir ara form gibi görünmektedir. Güneydoğudan örnek yoktur, ancak oradaki popülasyonlar muhtemelen gerçek longirostris'tir [@roselaar1995], Clement ve Hathway 2001). Avrasya kıtası boyunca klinal varyasyon gösterir ve incelediğimiz örneklerde longirostris alttürünün tanınmasını destekleyecek bir teşhis karakteri gözlemekte büyük zorluk yaşadık. Longirostris için sözde karakterlerden biri olan küçük boyutu zaten Svensson da sorgulamıştır (1992). Roselaar'ın (1995) belirttiği gibi Girit'tekilere verilen behnkei adı aynı şekilde Türkiye'nin güneyindeki popülasyonlar için de kullanılabilir. Ancak bu kuşlar, diğer iki form arasında kalan çok az örnek sundukları için kesinlikle longirostris ya da nominat solitarius'un bir sinonimi olarak değerlendirilmelidir (Cramp 1988, Collar - del Hoyo vd. 2005).

## Çayır Taşkuşu

*Saxicola rubetra*, Whinchat

***Nispeten lokal ve az sayıda yaz göçmeni, yaygın ve çok sayıda bulunan geçit türüdür.***

Seyrek çalıların ve otsu bitkilerin olduğu geniş ıslak çayırlarda ve ağaç seviyesinde ya da üstünde, yaklaşık 1700-2300 m'de bulunur. Doğu Karadeniz'de, Ardahan'da, Doğu Anadolu'nun uç kesimlerinde Kars ve Ağrı'daki vadilerde ve Van Gölü çevresinde ürediği kanıtlanmıştır. Batı Karadeniz ya da Trakya'da kesin üreme kaydı olmasa da mayıs sonu ve ağustosta gözlenmiştir. 2004 yılında Kastamonu ile Bolu çevresinde ve Akdağmadeni'nde (Yozgat) makul sayılarda ürediği keşfedilmiştir. Erzincan Refahiye bölgesinde ağaç sınırının üstünde gözlenmiş ve burada da ürediği kesindir. Mayıs sonunda, Bursa kadar batıda öterken kaydedilmiştir, ancak ürediğine dair bir kanıt yoktur.

En yüksek sayılar batıda olmak üzere ülke boyunca oldukça bol olan bir geçit kuşudur. En erken 10 Mart'ta Akdeniz'de ve 16 Mart'ta Karadeniz Bölgesi'nde kaydedilmiştir. Antalya ve Side arasında 6 Nisan'da gözlenen birkaç yüz birey olağandışı bir kayıttır. İlkbahar geçişi, nisan ortası ile mayıs arasında zirve yaparak Karadeniz Bölgesi'nde haziran başına kadar sürer. Eber Gölü havzasında, 19-20 Nisan 1992'de muhtemelen 10.000 birey kadar olağandışı yüksek bir sayı kaydedilmiştir (Bradshaw ve Kirwan 1992). Sonbahar geçişi, ağustos ortasında başlar ve ağustos sonu ile eylül sonu arasında zirve yapar; en geç kayıt 28 Ekim'dedir. Biri 2 Ocak 1987'de Bafa Gölü'nde (Kasparek 1988a) ve diğeri 15 Aralık 1994'te Göksu Deltası'nda olmak üzere iki kışlama kaydı vardır.

![](images/harita_Saxicola%20rubetra.png)

**Üreme**

Genellikle yaylalarda, uzun ve bazen dikenli çalıların bulunduğu engebeli otlaklarda ve çayırlarda ürer. Genellikle bitki örtüsünün iyice gizleyeceği şekilde yerde, bitki sapları ve kuru otlardan kâse şeklinde yaptığı yuvasını ince otlarla ve kılla kaplar. Yumurta sayısı hakkında veri yoktur; ancak diğer yerlerde olağan yumurta sayısı 5-7 olur. Yavru sayısı: 6 (1 yuvada). Tüylenmiş yavru sayısı genellikle 3 ile 5 arasındadır. KAD. 11 Haziran 2004'te Eskipolat yakınlarında yumurtlamanın 17 Mayıs'ta olduğunu gösteren yaklaşık yedi günlük altı yavrulu bir yuva bulunmuştur; 7 Ağustos 2001'de Sivrikaya'da ikinci kuluçka olabilecek bir yuvada yeni yumurtadan çıkmış yavrular gözlenmiş ve 15 Haziran 1975'te Sohun Vadisi'nde yiyecek taşıyan iki çift kaydedilmiştir; 15 Haziran 1975'te Kopdağı Geçidi'nde yumurtlamanın mayıs ortasında olduğunu gösterecek şekilde en erken tüylenmiş yavru; 15 Temmuz 1975'te dört tüylenmiş kuluçka (beş, dört, üç ve üç yavru) kaydedilmiştir. **DOA.** 23 Haziran 1968'de Erçek Gölü'nde yiyecek taşıyan erişkinler (Kasparek ve van der Ven 1983), 21 Haziran 1987'de ve 12 Temmuz 1974'te ise tüylenmiş yavrular kaydedilmiştir; 16 Haziran 1991'de Erzurum yakınlarında yiyecek taşıyan erişkinler gözlenmiştir.

**Alttürler ve Sınıflandırma**

Van Gölü civarından tanımlanan senguni dâhil Türkiye'de altı farklı alttür tanımlanmış olmasına rağmen en iyisi monotipik olarak değerlendirilmesidir (bkz. Vaurie 1959a, Urquhart ve Bowley 2002).

## Taşkuşu

*Saxicola rubicola*, European Stonechat

***Yaygın ve çok sayıda bulunan yerli, geçit kuşu ve kış konuğudur.***

Çoğunlukla yaylalarda, aynı zamanda batıda ve kuzeyde deniz seviyesinde olmak üzere çeşitli çalılık habitatta bulunur. Üreme yüksekliği batıdan doğuya doğru artar: en batıdaki alanlarda 100-900 m'de, Batı Karadeniz'de 1000-1500 m'de, Orta Toroslar'da 1000-2000 m'de ve doğunun uç kesimlerinde ürer. Güneydoğu'nun ve Tuz Gölü'nün batısındaki kurak alanlarda görünüşe göre yoktur.

Daha kuzeyden gelen göçmenler olduğuna dair önemli kanıtlarla birlikte geçit sırasında bir şekilde daha yaygındır. Her iki mevsimde de geçit yaparken orta derecede belirgindir. İlkbaharda dönüşleri şubat sonu/mart başı gibi başlar, ancak şaşırtıcı biçimde İstanbul Boğazı'dan geçit yapmıyor gibi gözükmektedir (Porter 1983). En bol güney ve güneybatıda olmak üzere lokal olarak sık sık kayda değer sayılarda kışlar. Başlıca deltalardaki kışlama alanlarından genellikle nisan başında ayrılır, ancak bazıları en azından İç Anadolu'daki daha ılıman vadilerde kışlar.

![](images/harita_Saxicola%20rubicola.png)

**Üreme**

Deniz seviyesinden 3000 m'ye kadar, sık bitkili bataklık alanların daha kuru kıyıları dâhil olmak üzere, çayırlar ve fundalıklar gibi açık alanlarda ve seyrek çalılıkların olduğu açık çayırlık yamaçlarda ürer. Yerde, otların arasında, otlardan ve yosundan kâse şeklinde yaptığı yuvasını kıl, yün ve biraz da tüyle kaplar. Türkiye'de gözlenen yumurta sayısı 5 (1 yuvada). Yuvadaki yavrularla ilgili veri yoktur; ancak sayıları dördü bulan tüylenmiş yavru kaydı vardır. Diğer yerlerde olağan yumurta sayısı 5-6 olur. **MAR.** Uludağ'da zirveyle dağın eteği arasında üreme dönemi bir ay aralıklıdır, nitekim 17 Nisan 1992'de 800 m'de yuva yapımı gözlenmişken ve 1993 Mayıs ortasında alpin bölgede hâlâ kar varken küçük yavruların olduğu iki yuva bulunmuştur. Alpin bölgede haziran sonunda ilk yavrunun tüylenmiş olduğu kaydedilmiş, 12 Ağustos 1963 ve 18 Ağustos 1977'de tüylenmiş yavrularını besleyen erişkinler gözlenmiştir (Jetz 1995). Terkos Gölü yakınlarında, 20 Haziran 1973'te tüylenmiş yavrusuyla birlikte bir erişkin kaydedilmiştir. KAD. 28 Haziran 1977'de Bolu yakınlarında beş yumurtalı bir yuva bulunmuş (Pforr ve Limbrunner 1982), 12 Mayıs 1970'de Bolu Dağı'nda yiyecek taşıyan bir erkek, 9 Haziran 1975'te Boyabat'ın kuzeyinde yiyecek taşıyan bir çift, 16 Haziran 1984'te Sivrikaya'da genç bir birey ve 10 Mayıs 2004'te İspir yakınlarındaki Maden Köprübaşı'nda yiyecek taşıyan bir çift gözlenmiştir. **EGE.** 10 Mayıs 1995'te Pamukkale'de ve 17 Mayıs 1995'te Kuşadası'nda aile grupları gözlenmiş ve 1 Haziran 1984'te Bafa Gölü'nde üç tüylenmiş yavru kaydedilmiştir (Kasparek 1988a). **İÇA.** 7 Haziran 1975'te Çankırı yakınlarında yiyecek taşıyan bir çift ve 19 Haziran 1996'da Karadağ'da tüylenmiş bir yavru kaydedilmiştir.

**Alttürler ve Sınıflandırma**

Karadeniz Bölgesi ve ülkenin batı yarısı boyunca nominat rubicola görülür [@roselaar1995]. Öte yandan, bu taksonla bir sonraki arasındaki kesin sınırlar belirsizdir (tartışmanın tamamı için aşağıya bakınız). Biz de taşkuşlarının taksonomisi ile ilgili yeni bir çalışmayı takiben (Wink vd. 2002), Urquhart ve Bowley (2002) ile benzer şekilde, Afrika taşkuşu (S. torquatus), Avrupa taşkuşu (S. rubicola) ve doğu taşkuşu (S. maura) (çoğunlukla yanlış olarak kullanılan Sibirya yerine) olmak üzere üç tür taşkuşunu kabul ediyoruz. Gelecekte, özellikle maurus grubuna dâhil edilen Asya taksasına göre bu taksonomik sınıflandırmanın daha çok açıklığa kavuşturulması beklenebilir. S. torquatus kompleksinde birden fazla tür tanımlayan her taksonomi genel anlamda Avrupa ve Batı Afrika formları için rubicola adını kullanmalıdır çünkü torquatus için tip lokalitesi Ümit Burnu, Güney Afrika'dır ve torquatus'u diğer Afrika formları yerine Avrupa popülasyonları ile gruplamak mantıksız görünmektedir (bkz. Urquhart ve Bowley 2002).

## Sibirya Taşkuşu

*Saxicola maurus*, Siberian Stonechat

***Lokal yaz göçmeni, seyrek geçit türü ve kış göçmenidir.***

Doğu Anadolu'da daha bol olan, nispeten yaygın ve seyrek yayılışlı bir türdür (armenicus; aşağıya bkz.). Van Gölü (armenicus) ve Kars çevresinde 1600--2400 m'de, bazen 3000 m'ye kadar ürer

Özellikle Güneydoğu Anadolu ve Akdeniz Bölgesi'nde kış kayıtları vardır. Son zamanlarda, en azından bir kısmının kışın güneydoğuya giderek batı ve güney İran'a ulaştığı anlaşılmıştır (Schweizer 2003, Kirwan ve Bates baskıda).

![](images/harita_Saxicola%20maurus.png)

**Üreme**

Temel yuva bilgileri anlaşıldığı kadarıyla bir önceki türle çok benzerdir. Türkiye'den çok az veri vardır. **DOA.** Nemrut Dağı'nda, 12 Haziran 2001'de, Van'da 13 Haziran 1990'da, Erçek Gölü'nde 23 Haziran 1968'de (Kasparek ve van der Ven 1983), Ağrı'da 1 Temmuz 1969'da ve Hamur'da 19 Mayıs 2006'da, Bulanık'ta 9 Haziran 2006'da ve Van yakınlarında 9 Temmuz 1986'da tüylenmiş yavrular gözlenmiştir. Van civarında Mayıs 2004 başlarında gözlenen kuşların tümü eşleşmiştir ve çok fazla kovalama (alan savunması) ile kur davranışı gözlenmiş, ancak yuvalama ciddi anlamda başlamış gibi gözükmemiştir.

**Alttürler ve Sınıflandırma**

Hepsi armenicus alttürüne aittir. Türkiye'de armenicus ile S. rubicola arasındaki sınır belirsizdir. Armenicus'un Van Gölü çevresiyle güney ve doğuda İran sınırına kadar bulunduğu kesin olup, Doğu ve Güneydoğu Anadolu'nun kalan bölgelerinde ve daha batıda bulunduğuna ait bir ipucu yoktur [@roselaar1995]. Her ne kadar bu konuda güçlü bir ipucu olmasa da armenicus ile rubicola birbirlerine karışıyor ve Beaman'ın (1994) öne sürdüğü gibi ara formlar oluşturuyor ya da habitat veya yükseklik tercihleri ile ayrılıyor olabilirler. Durumu daha da karıştıracak bir bulgu, rubicola'nın İran'ın batısında yazı geçirdiği ve ürüyor bile olabileceği ortaya çıkmasıdır (Kirwan ve Bates baskıda). En azından Doğu Karadeniz'deki kuşların her iki cinsiyetinin tüy örtüsü de nispeten armenicus'a benzer. G.M.Kirwan, son zamanlarda Van Gölü çevresinde ve diğer yerlerde armenicus ile ilgili derinlemesine deneyim kazanmıştır. Buna göre rubicola ve variegatus'tan ayırt edilmesinde kuyruk deseni işe yarayan bir karakter olarak sabit görünmekteyken, erkeğin kanadındaki beyazın miktarı ve dişinin alt kısmındaki kızıl rengin doygunluğu ve genişliği oldukça değişken karakterlidir.

Wink vd. (2002), öne sürdükleri gözden geçirilmiş taşkuşu taksonomisinde S. maurus bünyesinde nominat alttürüne ek olarak şu formları tanımlarlar: bazı otoriteler tarafından maurus'un sinonimi olarak değerlendirilen stejnegeri, variegatus, armenicus, indicus ve przewalskii. Urquhart ve Bowley'in (2002) iddiasına göre, ayırt edici tüy renklenmesi karakterini paylaşan ve diğerlerinden izole üreme yayılışı olan armenicus ve variegates'in, maurus grubundan ayrı olarak S. torquatus grubu bünyesinde Avrasya'daki üçüncü bir türü temsil edebilir. Bu olasılık detaylı olarak değerlendirilmeli ve geçerli olma durumunda variegatus tür adı için öncelikli olup bu durumda Türkçe ismi Kafkas taşkuşu olurdu. Roselaar (1995), variegatus ya da maurus'un Türkiye üzerinden göç ettiğine dair hiçbir kanıt olmadığını belirtir. 10 Haziran 2000'de Sivrikaya'da (Rize) iddia edilen bir "Sibirya Taşkuşu" yüksek ihtimalle rubicola'nın doğuda bulunan formlarıyla ile karıştırılmış olmalıdır. 11 Şubat 1999'da Çukurova'dan olası bir variegatus kaydı vardır. Deneyimli bir gözlemcinin, 23 Aralık 2004'te Göksu Deltası'nda iki maurus gözlemi olmuş, 4 Ocak 2005'te belki de aynı birey, aynı yerde tekrar görmüştür. Bu formların doğru yazılışlarına dikkat edilmelidir: S. maurus variegatus, S. m. armenicus, S. m. indicus ve S. maurus (David ve Gosselin 2002b).

## Kuyrukkakan

*Oenanthe oenanthe*, Northern Wheatear

***Yaygın ve çok sayıda bulunan yaz göçmeni ve geçit türüdür.***

Karadeniz ve Akdeniz bölgeleri ile İç ve Güneydoğu Anadolu'nun bozkırlarında lokaldir. Çoğunlukla dağlık alanlarda ürer. Üreme yüksekliği batıdan doğuya doğru artar: genellikle batıda 100-1500 m'de, Uludağ'da 2300 m'ye kadar, Toroslar'da ve Doğu Karadeniz'de 1100-2700 m'de ve daha doğuda 1000-4000 m'de ürer. En yoğun nisan başı ile mayıs başı arasında olmak üzere göçe erken ilkbaharda (en erken 28 Şubat) başlar. Sonbaharda ise en yüksek sayılar eylül ortasından ekim ortasına kadar kaydedilir ve en geç 27 Kasım'da olmak üzere göç, sonbahar sonuna kadar sürer. İlkbahar göçü sonbahar göçünden daha çok göze çarpar.

![](images/harita_Oenanthe%20oenanthe.png)

**Üreme**

Esas olarak yaylalar ve dağlık alanlarda, çoğunlukla kaya parçaları ve kayalıkların yakınlarında, çalıların ve kayaların olduğu açık, taşlık yamaçlarda ve çayırlarda ürer. Bir kayadaki ya da taş yığınındaki bir deliğe ya da yarığa, yaygın olarak bir kayanın altına veya memeli inlerine, bitkilerin köklerinin altına yuvalar; yuvasını ot, yosun ve köklerden sığ bir kâse şeklinde yaptığı yuvasını ince otlar, kıl, yün ve tüylerle kaplar. Türkiye'de gözlenen yumurta sayısı 4 (1 yuvada). Yavru sayısı: 4--5 (2 yuvada). **MAR.** Uludağ'da geç ürüyor gibi gözükmektedir; 12 Ağustos 1963'te üç tüylenmiş yavru gözlenmiştir (Jetz 1995). KAD. 13 Haziran 2004'te Sivrikaya'da yuva yapımı gözlenmiş ve 7 Haziran 1994'te Tosya yakınlarında tüylenmiş yavrular kaydedilmiştir (Faldborg 1994). **AKD.** 12 Mayıs 1992'de ve 15 Mayıs 1970'de Aladağ'da (Niğde) gözlenen tüylenmiş yavrular yumurtlamanın nisan ortasında olduğunu gösterir ve bunlar en erken kayıtlardır. Ayrıca, 19 Nisan 1967'de Sultan Dağları'nda yuva yapımı, 7 Mayıs 1967'de çiftleşme gözlenmiş, 13 Mayıs 2004'te Demirkazık'ta yuva yapımı kaydedilmiş; 12 Haziran 1993'te Aladağ'da birinde yarı gelişmiş diğerinde ise büyük yavruların olduğu iki yuva; 1 Temmuz 1969'da Karanfil Dağı'nda yavrulu bir yuva bulunmuş (Sutton ve Gray 1972); 23 Temmuz 1971'de Torosdağ'da yeni tüylenmiş bir yavru gözlenmiştir. **İÇA.** Genellikle mayısın ilk haftasında yuvalar (Wadley 1951); 28 Mayıs 1972'de Erciyes Dağı'nda dört yumurtalı bir yuva bulunmuş ve Haziran'da (en erkeni 4 Haziran'da) tüylenmiş yavrulu üç kuluçka kaydedilmiştir. **DOA.** 9 Haziran 2004'te Nemrut Dağı'nda yuva yapımı gözlenmiş ve 28 Mayıs 1990'da yavrulu bir yuva bulunmuştur; 8 Haziran 2001'de Doğubayazıt'ta yavrulu iki yuva, yeni tüylenmiş yavrulu iki kuluçka ve 16 Haziran 2004'te üç kuluçka kaydedilmiştir; haziranın ilk haftasında Erzurum'da hem yumurtalı yuvalar hem de yavrular gözlenmiştir (McGregor 1917).

**Alttürler ve Sınıflandırma**

Roselaar (1995) üreyen kuşların hepsini libanotica olarak adlandırmıştır, ancak görünüşe bakılırsa göçmenler arasında en azından bir miktar nominat oenanthe (örneğin NHM 98.9.1.2432, Danford tarafından Toroslar'dan toplanmış) ve rostrata (bizim tarafımızdan hiç görülmemiştir) vardır. Alttürler arası sınırları inceleyemesek de Türkiye'nin de içinde bulunduğu türün batıdaki yayılış alanında libanotica ile oenanthe arasındaki farklılıkların nispeten az olduğu görünmektedir.

## Boz Kuyrukkakan

*Oenanthe isabellina*, Isabelline Wheatear

***Yaygın ve çok sayıda bulunan yaz göçmeni ve geçit türüdür.***

Batı ve Orta Anadolu'da 1850 m'ye kadar, doğuda ise çoğunlukla 700-2300 metreler arasındaki açık alanlarda, özellikle bozkırlarda kaydedilir. Şubat'tan birkaç istisna kayıt hariç yaygın olarak mart başıyla eylül sonu arasında gözlenir. En erken 25 Şubat'ta Alanya'da gözlenmiş, 29 Şubat'ta üreme yayılışı içinde Konya yakınlarından da bir örnek alınmıştır (Watson 1961b). En geç kayıt ise 5 Kasım'da Doğu Anadolu'dandır. Kuzey kıyıları gibi türün üremediği alanlarda ilkbahar geçişi mart sonundan mayıs sonuna kadar sürebilir.

![](images/harita_Oenanthe%20isabellina.png)

**Üreme**

Kurak ve ağaçsız bozkırlarda, ovalarda ve çıplak taşlık yamaçlarda ürer. En büyük yoğunluğu Tuz Gölü çevresindedir ve genellikle yerdeki gelengi (Spermophilus xanthoprymnus) delikleri ve doğal deliklerde, kayalar ve taş yığınlarında yuva yapar. Bitki gövdeleri ve otlardan sığ bir kâse şeklinde yaptığı yuvasını kıl, tüy ve yünle kaplar. Çok az yuva incelenmiştir. Türkiye'de gözlenen yumurta sayısı 6 (3 yuvada). 3-5 uçan yavru olan kuluçkalar kaydedilmiştir. **MAR.** 23 Haziran 1973'te tüylenmiş yavruları olan iki çift gözlenmiştir. KAD. 15 Haziran 1991'de yiyecek taşıyan bir erişkin gözlenmiştir. **EGE.** 28 Mayıs 1999'da kuluçkaya yatmış ya da küçük yavrusunun üzerine yatan bir erişkin kaydedilmiştir. **AKD.** Çoğunlukla haziranda birkaç tüylenmiş yavru kaydı vardır. **DOA.** 7 Mayıs 2004'te yavrulu bir yuva ve 10 Haziran 2001'de yeni tüylenmiş bir yavru kaydedilmiştir. **GDA.** Ceylanpınar'da 6 Mayıs 1970'de kaydedilen tüylenmiş yavru en erken kayıttır ve yumurtlamanın 4 Nisan civarında olduğunu gösterir. Verilerin çoğu İç Anadolu'dandır. Kur davranışı mart sonu ve nisan başında, ilk yumurtalar 6-7 Nisan'da, yuvada yavru nisan sonu (en erken 20 Nisan) ve mayısta kaydedilmiştir. 10 Mayıs 1993'te eşi ikinci kuluçka için yuva yaparken yeni tüylenmiş yavrusunu besleyen bir erkek gözlenmiştir; mayıs sonu ve haziranda kuluçkaya yatan dişi, haziranda yuvada yavru besleme ve kesinlikle ikinci kuluçka olarak haziran ve temmuzda tüylenmiş kuluçka kayıtları vardır.

**Alttürler ve Sınıflandırma**

Monotipik bir türdür.

## Keşiş Kuyrukkakanı

*Oenanthe monacha*, Hooded Wheatear

***Rastlantısal konuktur.***

İki kaydı vardır.

![](images/harita_Oenanthe%20monacha.png)

**Üreme**

Türkiye'de yuvalamazç

**Alttürler ve Sınıflandırma**

Monotipiktir.\

## Çöl Kuyrukkakanı

*Oenanthe deserti*, Desert Wheatear

***Muhtemelen çok lokal ve nadir yaz konuğu ve rastlantısal konuktur.***

Son zamanlarda Güneydoğu Anadolu'da ürediği iddia edilmiştir ve son yıllardaki iki kayıt türün bu bölgede ve belki de komşu bölgelerde muhtemelen çok lokal bir yerli tür olduğunu göstermektedir. Akdeniz'deki (ve diğer yerlerdeki) kayıtlar büyük olasılıkla rastlantısal bireylere aittir. Peter (1995) 19 Nisan-3 Mayıs 1985 tarihleri arasında, Birecik'te kur davranışı yapan ve yerdeki bir deliğe yuva malzemesi taşıyan bir çift gözlemiş ve aynı yerde 18 Nisan 1988'de bir erkek kaydetmiştir. Kaydı destekleyecek şekilde tüy örtüsüyle ile ilgili ayrıntılar da sunulmuştur. Diğer kayıtlar şöyledir: 3 Eylül 1956'da eski Amik Gölü'nde (Antakya) (Kumerloeve 1975b) ve Ağustos 1973'te Erçek Gölü yakınlarında Kuh Dağı'da (Doğu Anadolu), 2200 m'de, 17 (Gallner 1976) erkek bireyler, 6 Eylül 1988'de Gaziantep Fevzipaşa'da bir dişi [@kirwanmartins1994], Çınar-Göksu Barajı'nda (Diyarbakır) üç erkek, 13 Haziran 1999'da Cizre'de bir birey (Kirwan vd. 2003), ve 25 Eylül 2006'da Kuyucuk Gölü'nde (Kars) bir birey kaydedilmiş (Balmer ve Betton 2007a), bir diğeri de 14 Kasım 2006'da Sakarya Deltası'nda fotoğraflanmıştır. Bu kayıtların birkaçı ile ilgili kanıtlayıcı detayların olmadığını dikkate almak gerekir. Özellikle bir erkek birey kaydeden Gallner (1976), Van civarından tuhaf şekilde olası olmayan birkaç kuş bildirerek tüm dikkate değer gözlemlerine de bir ölçüde şüphe düşürmüştür. Ayrıca, Nisan 1972'de şüpheli bir biçimde Van civarında (Kumerloeve 1975b) ve 12 Mayıs 2000'de Kralkızı Barajı'nda (Diyarbakır, Güneydoğu Anadolu) kaydedilmiştir (Karakaş ve Biricik 2005b).

![](images/harita_Oenanthe%20deserti.png)

**Üreme**

Türkiye'de ürediği ile ilgili kanıtlar için yukarıya ve Peter'e (1994) bakınız. Suriye'de Türkiye sınırında değil biraz daha güneyde ürer (Baumgart vd. 1995).

**Alttürler ve Sınıflandırma**

En azından güneyde muhtemelen nominat form bulunur [@roselaar1995] ancak ilk Bulgaristan kaydının Orta Asya alttürü olan atrogularis olarak atfedilebileceği düşünülür (Nankinov 2003). Öte yandan, atrogularis uzmanların çoğu tarafından nadiren geçerli kabul edilir.

## Kara Kulaklı Kuyrukkakan

*Oenanthe melanoleuca*, Black-eared Wheatear

***Yaygın ve oldukça çok sayıda bulunan bir yaz göçmenidir.***

Açık kayalık alanlara ve büyük kayalara diğer kuyrukkakan türlerine göre daha az bağlıdır. Tünemek için seyrek çalılar ve bodur ağaçlara ihtiyaç duyar. Genellikle kuyrukkakandan (O. oenanthe) daha düşük rakımlarda bulunur, ancak büyük ölçüde örtüşürler. Batıda ve Orta Anadolu'da çoğunlukla 0-1200 m arasında ürerken Toroslar'da genellikle 1600 yer yer 2150 m'ye, Doğu Anadolu'da çoğu kez 2300 m'ye kadar ürer ve Nemrut Dağı'nda 3000 m'ye ulaşır.

Nisan başı ve eylül sonu arasında, Karadeniz ve Trakya kıyıları hariç, ülke boyunca üremediği alanlar da dâhil olmak üzere düzenli olarak kaydedilir. Özellikle sonbaharda ülke çapında yaygın bir göçmendir. İlkbahar geçişi güney kıyılarındaki deltalarda en azından mayıs ortasına kadar devam eder. İlkbaharda, en erken 4 Mart'ta Antakya'da ve sonbaharda, en geç 25 Ekim'de Kızılırmak Deltası'nda kaydedilmiştir.

![](images/harita_Oenanthe%20melanoleuca.png)

**Üreme**

Kayalık alanlarda, genellikle kısmen çalılıklarla kaplı kayalık alanlarda bulunur ve yamaçları tercih eder; ayrıca, özellikle taş duvarlarla sınırlı ekili alanlarda da ürer. Genellikle bir kayanın ya da taşın altında, yerdeki bir delikte ya da kayalardaki çatlaklarda, alçak kayalıklarda ya da taş duvarlarda yuva yapar. Bitki saplarının, otlar ve köklerden sığ bir kâse şeklinde yaptığı yuvasını kökler ve kılla kaplar. Türkiye'de gözlenen yumurta sayısı 4 (1 yuvada), 5 (2 yuvada), 6 (2 yuvada). Yavru sayısı: 4 (2 yuvada), 5 (2 yuvada). **MAR.** Uluabat Gölü'nde 15 Haziran 1998'de tüylenmiş yavrulu bir çift (Welch ve Welch 1998b), Vize'de Haziran 1973'te bir aile grubu ve Kösedere'de 26 Haziran 1973'te tüylenmiş dört yavrulu bir çift gözlenmiştir. Nisan başından eylüle kadar görülür ve yumurtlama çoğunlukla mayıs başında başlar. **EGE.** İzmir yakınlarında 5 Mayıs 1899'da [@selous1900] ve Muğla yakınlarında 29 Nisan 2001'de yuva yapımı gözlenmiştir; İzmir yakınlarında mayısın ilk haftasında 4-6 yumurtalı üç yuva [@mcneile1950], Aydın'da 8 Mayıs 1899'da altı yumurtalı bir yuva [@selous1900], Aliağa'da, 20 Mayıs 1970'de iki günlük beş yavrulu bir yuva ve İzmir yakınlarında 19 Mayıs 1951'de iyi gelişmiş beş yavrulu başka bir yuva bulunmuştur [@mcneile1950], Akköy'de, 25 Mayıs 2004'te küçük bir yavru gözlenmiş; Menemen'de 21 Haziran 1966'da tüylenmiş bir yavru kaydedilmiştir. **AKD.** Uzuncaburç'ta 7 Mayıs 2004'te bir çay bahçesinin dış duvarındaki bir delikte yuva yapan bir dişi ve 1 m mesafede bir masada kur yapan bir erkek gözlenmiştir; 10 Haziran 1992'de dört günlük dört yavrulu bir yuva bulunmuş ve aynı gün yeni tüylenmiş bir yavru görülmüştür ve 17 Haziran 1996'da tüylenmiş yavrulu birkaç çift gözlenmiştir; Akseki'de 19 Nisan 2004'te yuva yapımı gözlenmiştir; Mut'ta, 13 Mayıs 2005'te 3-4 günlük beş yavrulu bir yuva bulunmuştur. **İÇA.** Hasan Dağı'nda 21 Nisan 2004'te ve 28 Nisan 1946'da (Wadley 1951), Çabak'ta 7 Mayıs 1969'da yuva yapımı kaydedilmiştir. Diğer yerlerde, yılda iki kez kuluçkaya yatar, ancak yukarıdaki kayıtların tamamı açık bir şekilde ilk kuluçkayla ilgilidir. **GDA.** Gaziantep'te 1-2 Haziran 1998'de yavrulu dört yuva, 6 Haziran 2006'da büyük yavrulu bir yuva ve 18 Mayıs 2007'de beş yumurtalı bir yuva bulunmuştur.

**Alttürler ve Sınıflandırma**

Türkiye popülasyonu bazı Doğu Akdeniz'de bulunan melanoleuca alttürüdür. Sangster vd. (1999) yayınından bu yana hispanica ve melanoleuca arasında Balkanlar'daki geniş melezleşme kuşağına rağmen ayrı tür olabileceklerin iddia etmiştir. Bu taksonların arazi teşhisi son zamanlarda hazırlanan önemli bir değerlendirmeye konu olmuştur (Ullman 2003).

## Kıbrıs Kuyrukkakanı

*Oenanthe cypriaca*, Cyprus Wheatear

***Lokal ve nadir geçit türüdür.***

Özellikle iyi gözlenen Göksu ve Çukurova deltaları olmak üzere güney kıyılarındaki lokalitelerde ilkbaharda düzenli bir göçmendir. En batıdaki kaydı 16 Nisan 1997'de Köyceğiz Gölü'nde olup (Kirwan vd. 2003), bu mevsimde Fethiye yakınlarında düzenli olduğu düşünülmektedir. 2003 ve 2005 ilkbaharlarında Akyatan'da birer kuş halkalanmıştır (Keşaplı Can ve Keşaplı Didrickson 2009). Son zamanlarda Antakya civarında birkaç defa kaydedilmiştir. Alaca kuyrukkakanda da belirtildiği gibi bu türün ilkbahar başlarında çok daha bol olduğunun ispatlandığı düşünülürse Akdeniz'de ve belki de İç Anadolu'nun en güneyindeki alaca kuyrukkakan olarak tanımlanmış ilkbahar kayıtlarının kısmen Kıbrıs kuyrukkakanı olması olasıdır (bkz. Martins 1989). 17 Mayıs'a kadar seyrek olarak kaydedilmesine rağmen hemen hemen tüm kayıtlar 11 Mart ile 16 Nisan arasında olup, 4 Haziran kadar geç bir tarihte de kaydedilmiştir. Sonbahar kaydı yoktur; ancak Lübnan'daki dört kaydın ikisi ekimde olduğu dikkate alınarak (Ramadam-Jaradi vd. 2008) özellikle Hatay'da araştırılmalıdır.

![](images/harita_Oenanthe%20cypriaca.png)

**Üreme**

Türkiye'de yuvalamazç

**Alttürler ve Sınıflandırma**

Monotipik bir türdür.

## Alaca Kuyrukkakan

*Oenanthe pleschanka*, Pied Wheatear

***Lokal ve az sayıda yaz göçmeni, yaygın ve seyrek geçit kuşudur.***

Düzenli olarak Trakya'nın en batısında Yunanistan sınırında ürer. Eski kayıtlara göre Doğu Anadolu'da ve Karadeniz'in kuzeydoğusunda, çoğunlukla 800-2300 m arasında, iri kayaların ve kaya kütlelerinin seyrek olarak bulunduğu, oldukça gür çalıların ve diğer alçak vejetasyon türlerinin olduğu çorak dağ yamaçlarında üremesi olasıdır. Muhtemelen üreyen bir tür olarak Van çevresi, Kaçkar Dağları'nın özellikle Gürcistan ve Ermenistan sınırı yakınında, Doğubayazıt, Bingöl çevresi ve en batıdaki üreme alanı olduğu düşünülen Erzincan yakınlarındaki Munzur Dağları ile sınırlıdır. Son zamanlarda, haziran sonu ile temmuz başında güneydoğunun uç kesimlerinden de bildirilmiş, ancak ürediğine dair bir kanıt yoktur. Diyarbakır'da da kaydedilmiştir, ancak ürediğine dair kanıt inandırıcı değildir ve belirsizlik tür tanımıyla ilgili olarak da devam etmektedir. Yazın daha batıdan da (Yozgat ve Kayseri) kayıtlar vardır ancak ürediği şüphelidir ve tüyleri çok yıpranmış ak sırtlı kuyrukkakan (O. finschii) ile karıştırılmış olabilir. İran'da olduğu gibi, Türkiye'deki üreme alanları da yakın akrabası olan kara kulaklı kuyrukkakan (O. hispanica) ile muhtemelen örtüşmektedir ve doğudaki uç kesimlerden olası bir melez kaydı vardır (Ullman 1992). İki tür Türkiye'de farklı habitatları tercih eder, ancak ayrıntıların açıklığa kavuşturulması gerekmektedir.

Ayrıca, çoğunlukla Doğu Anadolu üzerinden ve çok nadir olarak daha batıda, kıyı Ege ve Marmara'dan az sayıda geçit yapan bir türdür. En erken ilkbahar kaydı 16 Mart'ta Çukurova'dandır ve çoğunluğu mart ortası ile nisan ortası arasında olmakla beraber geçiş 17 Mayıs'a kadar sürer. Kayıtların büyük çoğunluğu, nispeten iyi gözlenen Akdeniz'deki geniş deltalardadır. Son yıllarda, güney kıyılarında daha düzenli olmasa bile Kıbrıs kuyrukkakanın (O. cypriaca) da aynı ölçüde bulunduğu kanıtlanmıştır ve bu bölgedeki (belki İç Anadolu'daki bile) en azından bazı alaca kuyrukakan kayıtlarının aslında Kıbrıs kuyrukkakanı (O. cypriaca) olduğunu düşündürmektedir. Şüphesiz, sonbaharda nispeten az kaydı vardır. Ağustos başında, hatta batıda belki de temmuz sonunda geçmeye başlar ve en geç 1 Ekim'de Van Gölü civarında ve 29 Ekim'de Çukurova'da kaydedilmiştir.

![](images/harita_Oenanthe%20pleschanka.png)

**Üreme**

Warncke (1964--65) Gaziantep'in batısında 2/3 Mayıs 1964'te ot ve köklerden yapılmış boş bir yuva bulmuş ve Bingöl'ün batısında Temmuz 1966'da başka bir yuva daha bulunmuştur. Ancak, diğer kuyrukkakanlarla özellikle kara kulaklı kuyrukkakanla, karıştırılabileceğini düşünürsek bu kayıtların teyit edilmesi gerekmektedir (Beaman 1986). İspir'in güneyinde Maden Köprübaşı'nın üzerindeki uygun bir üreme habitatında 22 Haziran 1990'da bir çift görülmüştür [@kirwanmartins1994]. Van'da 1 Mayıs 1983'te öten bir erkek (Kirwan vd. 2003) ve 29 Temmuz 1990'da üç gençle birlikte bir çift [@kirwanmartins1994] gözlenmiş, Iğdır'ın kuzeybatısında, Ermenistan sınırının yakınlarında 6 Ağustos 1992'de bir erkek ve üçten fazla dişi veya genç kaydedilmiştir (Kirwan ve Martins 2000a). Diyarbakır Kralkızı Baraj Gölü'nde 28 Nisan 2000'de üzerinde bir erkeğin öttüğü kayanın içindeki bir oyuktan bir dişi çıkmış ve ikisi yamaçlarda daha yükseğe doğru uçmuştur ve 9 Haziran 2000'de büyük olasılıkla yuva malzemesi taşıyan bir dişi görülmüştür (Karakaş ve Kılıç 2005b). Muhtemelen Ermenistan'da nadir olarak üreyen bir türdür, ancak yuvalama kaydı yoktur (Adamian ve Klem 1999). Diğer yerlerde kaya parçalarının olduğu taşlık yamaçlarda, küçük, dar ve derin vadilerde, bir toprak duvarındaki ya da kayadaki bir deliğe veya yarığa ya da bir taşın altına yuva yapar. Olağan yumurta sayısı 4-6 yumurtadır ve yılda iki kez kuluçkaya yatar. İlk yumurtaları nisan sonu ve mayıs başı civarında koyar.

**Alttürler ve Sınıflandırma**

Monotipik bir türdür.

## Ak Tepeli Kuyrukkakan

*Oenanthe leucopyga*, White-crowned Wheatear

***Rastlantısal konuktur.***

Üç kaydı vardır: 12 Ağustos 1993'te Pınarbaşı'nda (Kayseri) kaydedilen bir genç, İtalyan Nadir Tür Komitesi tarafından kabul edilmiştir (Sorace 1996); 9 Mart 1996'da Yumurtalık lagünlerinde (Çukurova Deltası, Akdeniz) gözlenen bir erişkin çok iyi bir şekilde tanımlanmıştır (Kirwan ve Martins 2000a); ve 2 Mart 2005'te Kemer'in güneyinde Phaselis'te (Antalya, Akdeniz) fotoğraflanan bir erişkin Alman Nadir Tür Komitesi'ne sunulmuştur. Hepsi ilkbaharda (şubat ve nisan arasında) olmak üzere Kıbrıs'ta en az dört defa kaydedilmiştir (Flint ve Stewart 1992, Kirwan 1999). Girit'te nisanda kaydedilen bir birey ise belgelenmiş tek Yunanistan kaydıdır (Handrinos ve Akriotis 1997).

![](images/harita_Oenanthe%20leucopyga.png)

**Üreme**

Türkiye'de yuvalamazç

**Alttürler ve Sınıflandırma**

Hangi formun bulunduğu bilinmemektedir. Kıbrıs'ta kaydedilenler daha batıda üreyen nominat ırk gibi görünmektedir ve Türkiye'de gözlenenlerin de benzer olması muhtemeldir. Collar (del Hoyo vd. 2005) ernesti ırkının, nominatın sinonimi olarak dikkate alınmasının daha iyi olacağını öne sürer.

## Ak Sırtlı Kuyrukkakan

*Oenanthe finschii*, Finsch's Wheatear

***Lokal ve çok sayıda bulunan yaz yerli ve yarı göçmendir.***

Üreme sezonunda, çoğunlukla 500-2000 m arasında olmakla beraber en az 100 m'den 2300 m'ye kadar, açık ve seyrek bitkilerin bulunduğu yamaçlarda bulunur. Mart ortasından ekim ortasına kadar üreme alanlarında bulunur, ancak kıyı bölgelerindeki kışlama alanlarında en azından mart sonuna kadar kalabilir. Çoğunluk kışlamak için daha güneye, Suriye ve çevresine giderken Toroslar ve Güneydoğu Anadolu Dağları eteklerinde bolca, İç Anadolu'da orta rakımlarda az sayıda kışlar.

![](images/harita_Oenanthe%20finschii.png)

**Üreme**

Genellikle çıplak ya da seyrek çalılıkların olduğu açık, kaya parçalarının bulunduğu yamaçlarda ve dik yamaçlı kayalık vadilerde ürer. Kayaların arasındaki ya da küçük bir kayalıktaki bir delikte ya da yarıkta, bitki sapları, otlar ve köklerle yaptığı yuvasını ince kökler, kıl ve yünle kaplar. Türkiye'de gözlenen yumurta sayısı 5--6 (2 yuvada). Yavru sayısı: 4 (1 yuvada). Bir kuluçkadan tüylenmiş yavru sayısı genellikle sadece 2--3'tür (8 yuvada), ama 4--6 da (5 yuvada) olabilir. **EGE.** Pamukkale'de nisan başında gözlenen yuva yapımı ve 15 Mayıs 1973'te kaydedilen tüylenmiş yavru yumurtlamanın nisan ortasında olduğunu göstermektedir. **AKD.** 7 Mayıs 2004'te Uzuncaburç yakınlarında (Mersin) yavrulu bir yuva bulunmuş, mayıs sonlarında erişkinlerin yiyecek taşıdığı gözlenmiş ve haziran-temmuz aylarında (en erken 1 Haziran) tüylenmiş yavru kaydedilmiştir. **GDA.** Gaziantep yakınlarında 2 Mayıs 1964'te altı yumurtalı bir yuva bulunmuştur (Warncke 1964--65); Ceylanpınar yakınlarında 6 Mayıs 1970'de yumurtlamanın nisan başında olduğunu gösterecek şekilde dört yeni tüylenmiş yavrusuyla bir çift gözlenmiştir; Diyarbakır'ın güneyinde Çınar-Göksu Barajı Gölü'nde 5 Mayıs 2004'te tüylenmiş yavrulu birçok çift ve tekrar yuva yapan bazı çiftler gözlenmiştir. **İÇA.** Hasan Dağı'nda 21 Nisan 2004'te yuva yapımı gözlenmiş ve aynı yerde 24 Nisan 2004'te yaklaşık 3 günlük yavrulu bir yuva bulunmuş, Şereflikoçhisar'da 2 Mayıs 1973'te yavrulu bir yuva, Hasan Dağı'nda 5 ve 18 Haziran 1992'de yavrulu iki yuva bulunmuş, mayıs ve ağustos arasında (en erken 8 Mayıs'ta) dört tane tüylenmiş yavru kaydı vardır. Hasan Dağı'nda 27 Mayıs 1993'te birinci kuluçka için kullanılan yuvadan (bu yuvada 10 Mayıs 1993'te yavru görülmüştür) yaklaşık 30 m mesafede yuva yaparken gözlenen bir dişi (ardından yuvada beş yumurta görülmüştür) yılda iki kez kuluçkaya yattığının kanıtıdır. **DOA.** Erçek Gölü yakınlarında Haziran 2001 başlarında yavrulu dört yuva bulunmuştur; 5 Haziran'da dört tane ve haziran ortasında, temmuz sonunda ve ağustos başında altı tane tüylenmiş yavru kaydı vardır.

**Alttürler ve Sınıflandırma**

Vücut rengi olarak finschii ve kuyruk deseni olarak barnesi özellikleri gösteren kuşların bulunduğu Kafkaslar ve Batı İran'la beraber doğu bölgeleri, finschii ve barnesi arasında geniş bir ara form bölgesi içindedir. Buna rağmen ülkenin tamamında bulunanlar aslında nominat finschii alttürüne ait gibi görünmektedir [@roselaar1995]. Biz, ara form bölgesinin Türkiye bölümünden sadece bir örneği inceledik. Tring Doğa Tarihi Müzesi'ndeki bu dişi örnek (1907.12.21.131) her açıdan nominat finschii ile aynıdır. Collar (del Hoyo vd. 2005) tarafından sürdürülmesine rağmen Tring ve Şikago'daki örneklere göre barnesi çok zayıf olarak farklılaşmış bir ırk gibi görünmektedir. Geçmişte kara sırtlı kuyrukkakan (O. lugens) ile türdeş olduğu düşünülmekteydi.

## Kara Sırtlı Kuyrukkakan

*Oenanthe lugens*, Mourning Wheatear

***Rastlantısal konuktur.***

Dört kaydı vardır: 28 Şubat 1914'te İskenderun'da bir erkek (Kasparek 1992a), 15 Nisan 1996'da Göksu Deltası'nda dişi bir halophila (Kirwan ve Martins 2000a), 23 Mayıs 2005'te Çatak'ın güneyinde (Van) bir erkek ve en son görünüşe göre bir lugens ırkı, 27 Mart 2008'de Göksu Deltası'nda kaydedilmiştir.

Nisan 1993 (Snow ve Perrins 1998) ve Mart 2004'te (Birding World 18: 32) rastlantısal olarak Kıbrıs'ta da kaydedilmiştir, ancak her ikisinde de ilgili ırk belirlenmemiştir. Nominat form Suriye'de kuzeyde Halep bölgesine kadar oldukça geniş çapta (Baumgart vd. 1995) ve ayrıca Lübnan'da (Ramadan-Jaradi vd. 2008) ürer.

![](images/harita_Oenanthe%20lugens.png)

**Üreme**

Türkiye'de yuvalamazç

**Alttürler ve Sınıflandırma**

Türkiye'deki ilk kaydı alttür düzeyinde tanımlanmamıştır ve görünüşe göre eskiden Münih'te bulunan bu örnek kaybolmuştur (Kumerloeve 1975a). İkinci örnek ise Kuzey Afrika'da, Fas'tan doğuda Mısır'ın batısındaki çöle kadar üreyen halophila alttürü gibi görünmektedir (Baha el Din ve Baha el Din 2000). Kara sırtlı kuyrukkakan üsttürü, Batı Palearktik kuşları ile çalışan taksonomistlere büyük bir zorluk sunar; bu kompleks beş kadar fazla tür içerebilir. Neyse ki bu grupla ilgili kapsamlı bir DNA ve arazi çalışması yapılmaktadır (Shirihai vd. baskıda).

## Kızılca Kuyrukkakan

*Oenanthe xanthoprymna*, Kurdish Wheatear

***Az sayıda ve seyrek yayılışlı yerli ve irtifa göçmenidir.***

Durumu ve yayılışı daha önce Kumerloeve vd. (1984) ve Kasparek (1986) tarafından gözden geçirilmiştir. Ürediği sadece bozkır alanların bitişiğindeki dağ eteklerinde ve dağlarda, örneğin Erzincan ve Malatya civarında ve Elazığ civarındaki tepelerde kanıtlanmıştır. Adıyaman ile Malatya arasındaki Beydağları'nda ve İran ile Irak sınırında boldur. Van Gölü çevresinde (örneğin, Nemrut Dağı, Tatvan) ve Erzurum'da da üremesi olasıdır. Türkiye'de kuru, kayalık dağ yamaçlarında ve çıplak kayaların, seyrek kaya kütlelerinin ve bodur ağaçların arasına serpiştirilmiş bodur çalılık ve ot (örneğin rezene Ferula) öbekleriyle kaplı vadi tabanlarında bulunur. Fırat boyunca 1100-2000 m'de, Gaziantep civarında yaklaşık 1500 m'de ve Hakkâri'de 2000-2100 m'de ürer. Yeşilce köyü, Halfeti, Nemrut Dağı (Adıyaman) ve Hakkâri civarında düzenli olarak kaydedilmektedir. Üreme alanlarına genellikle mayıs başında gelir ve ağustos başında ayrılır. Geçit sırasında Akdeniz Bölgesi'nde ve 20 Mart ve 12 Nisan'da Halfeti'de kaydedilmiştir. Kışın nadiren görülür.

![](images/harita_Oenanthe%20xanthoprymna.png)

**Üreme**

Genellikle seyrek kaya parçalarının ve sarp kayalıkların olduğu kurak ve kayalık dağ yamaçlarında ürer. Bir kaya yüzeyindeki bir delikte ya da düşmüş kayaların arasındaki bir yarıkta, tabanını kuru otlar ve bitki saplarından yaptığı, sığ bir kâse şeklindeki yuvasını ince otlar ve kılla kaplar. Yumurta sayısıyla ilgili veri yoktur; olağan yumurta sayısı 4-5 olur. Yavru: 4 (1 yuvada). Öte yandan, tüylenmiş yavru sayısı sadece ikidir (10 yuvada). **GDA.** Kayıtların çoğu Gaziantep civarındandır: genellikle mayıs sonu ile haziran başında (en erken 13 Mayıs) yuvada yavru ve çoğunlukla haziranın ilk yarısında (en erken 27 Mayıs) tüylenmiş yavru gözlenir. En yaygın yumurtlama tarihi yaklaşık 7 Mayıs olarak hesaplanabilir; Nemrut Dağı'ndaki bir yuvada 19 Haziran'da yavru gözlenmiş, 15-16 Haziran 1996'da tüylenmiş iki kuluçka ve 12 Temmuz 1981'de üç çift ve tüylenmiş yavru kaydedilmiştir. **GDA.** Hakkâri'de 17 Haziran 1978'de yiyecek taşıyan erişkinler ve 14 Temmuz 1990'da aynı yerde tüylenmiş yavru gözlenmiştir; Uludere yakınlarında 8 Ağustos 1981'de gözlenen iki tane yeni tüylenmiş yavrusunu besleyen bir çift ile bir kaya yarığına yiyecek taşıyan başka bir çift yılda iki kez kuluçkaya yattığını göstermektedir.

**Alttürler ve Sınıflandırma**

Türkiye'de sadece nominat xanthoprymna iyi bilinmektedir. Nemrut Dağı'ndan (Adıyaman) yayınlanmış, ancak belgelenmemiş yeni bir chrysopygia iddiası vardır (Ochiatto 2001) ve M. Özen, Kemaliye civarından (Erzincan) ve Arapkir'den (Malatya), Mayıs 2005'te bu ırka ait gözlemlerini yayınlamamıştır. Zaten Roselaar (1995), chrysopygia alttürünün Doğu Anadolu'da, Aras vadisinin kenarlarında ve muhtemelen batıda Erzurum'a kadar bulunabileceğini tahmin etmiştir, ancak xanthoprymna alttürünün genel anlamda bahsedilen bölgelerde bile bulunduğu ile ilgili yeni kanıtlar yetersizdir. Öte yandan son zamanlarda Türkiye'nin İran ve Ermenistan sınırında Ağrı Bölgesi'nde chrysopygia keşfedilmiştir (Ananian ve Ghasabian 2005). Nadiren ara formların da raporlandığı göz önünde bulundurulursa xanthoprymna ve chrysopygia arasındaki ilişki daha fazla çalışılmalıdır, ancak melezleşme olabileceği çok sınırlı bir bölge vardır (Malatya'nın kuzeyi ve Erzincan'ın güneyi) ki bu bölge alaca ve kara kulaklı kuyrukkakan arasında olduğu belgelenenden çok daha az öneme sahiptir (Haffer 1977). Kızılca kuyrukkakanın iki formu arasındaki bariz melezler 'cummingi' olarak adlandırılır, ancak bu forma atfedilen karakterler aynı zamanda birinci yılındaki xanthoprymna için de geçerli gibi görünmektedir (Helbig 1984, [@roselaar1995]. Bates (1935), Nikolaus (1987), Dickinson (2003), Rasmussen ve Anderton (2004) ve Collar (del Hoyo vd. 2005'te) iki formu Ivanov (1941) gibi tür olarak düşünmektedir. Bu durumda tür isimleri Fırat kuyrukkakanı (İng. Kurdish Weathear) (O. xanthoprymna) ve Pers kuyrukkakanı (İng. Persian Weathear) (O. chrysopygia) olmalıdır.

## İpekkuyruk

*Bombycilla garrulus*, Bohemian Waxwing

***Nadir ve lokal rastlanan bir kış konuğudur.***

Karadeniz Bölgesi'nin iç kısımlarına az sayıda gelen düzensiz bir kış konuğudur. 1 Ocak 1994'te Büyük Menderes Deltası'nda (Ege Bölgesi) bir kuş (Kirwan ve Martins 2000a), 23 Kasım 2005'te Samsun'da Toptepe Orman Merkezi'nde bir birey, 27 Ocak 2006'da Ankara'da bir birey, 2 ve 7 Nisan 2006'da Asarcık'ta (Samsun) fotoğraflanan yedi birey ve 27 Mayıs 2006'da Bandırma'da üç birey kaydedilmiştir. Son kayıt, olağandışı bir şekilde geç tarihlidir.

Robson tarafından 1 Şubat 1875'te Belgrad Ormanları'nda (İstanbul) toplanmış bir erkek birey NHM 75.4.27.4 kodu ile Tring Doğa Tarihi Müzesi'ndedir. İstanbul'da Şubat 1892'de bir erkek, aynı yıl Makriköy'de (Bakırköy) bir dişi ve 1 ve 9 Ocak 1894'te San Stephano'da (Yeşilköy) iki dişi, toplam dört örnek Alléon tarafından toplanmış, bugün Sofya Ulusal Doğa Tarihi Müzesi'nde saklanmaktadır. Mathey-Dupraz (1922) Robert Kolej'deki (Bebek, İstanbul) koleksiyonda üç örnek bulunduğunu ve 1890/91 kışında Boğaz'ın Avrupa yakasında dört ve Asya yakasında iki lokalitede görüldüğünü kaydetmiştir.

Daha yeni kayıtlar şöyledir: 28 Şubat 1962'de Küçükçekmece'de (İstanbul) bir birey gözlenmiş (Kumerloeve 1970a) ve 1965 Aralık sonu ya da 1966 Ocak başında Trakya'da Macaristan'da halkalanmış bir birey kaydedilmiş, ancak bu kayıtla ilgili daha fazla ayrıntı saklanmamıştır (Cornwallis ve Townsend 1968). Ocak 1966'da Çankaya'daki (Ankara) bir bahçede 30 birey gözlenmiş, 24 Mart 1967'de aynı bahçede bir birey daha kaydedilmiştir (OST 1969), 25 Mart 1978'de Ereğli'de (Zonguldak) (Albrecht 1986) ve 20 Ekim 1982'de Afrodisias'ta (Aydın) gözlenmiştir (Martins 1989). Kumerloeve (1957d) Bulgaristan'da birkaç kayıttan bahsetmektedir. Bunların içinde 1941/42 kışında rastlanan 25 bireylik bir sürü vardır.

![](images/harita_Bombycilla%20garrulus.png) **Üreme**

Türkiye'de yuvalamaz.

**Alttürler ve Sınıflandırma**

Türkiye'de nominat alttürü bulunur.

## Hurmayiyen

*Hypocolius ampelinus*, Grey Hypocolius

***Rastlantısal konuktur.***

Türkiye'de onaylanmış bir kaydı vardır. 1 Ağustos 1986'da Ağrı'da bir birey gözlenmiş (Kirwan ve Martins 2000a), kayıt Norveç Nadir Tür Komitesi tarafından kabul edilmiştir. Ayrıca 19 Kasım 2002'de Side'de (Antalya) bir birey kısaca görülmüş, ancak bu gözlemi doğrulayacak kayıtlar mevcut değildir.

Hurmayiyen, esas olarak kuzeyde Musul'a kadar Dicle ve Fırat vadilerinde (Allouse 1953), Türkiye sınırından yaklaşık 160 km mesafede, Güney ve Doğu İran'da ürer. Doğu Arabistan'ın büyük bölümü boyunca kışlar, ancak daha batıdan da nadiren kaydedilir. Hepsi 1987'den sonra olmak üzere İsrail'den birkaç kaydı vardır (Shirihai 1996). Yakın Doğu'da ve Doğu Akdeniz'de başka bir yerde kaydedilmemiştir.

![](images/harita_Hypocolius%20ampelinus.png)

**Üreme**

Türkiye'de yuvalamaz.

**Alttürler ve Sınıflandırma**

Monotipik bir türdür.
