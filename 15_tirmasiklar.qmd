---
title: "Çalıkuşları, Sıvacılar, Tırmaşıkkuşları"
---

## Sürmeli Çalıkuşu

*Regulus ignicapilla*, Common Firecrest

***Çoğunlukla lokal ve seyrek yerli ve yarı göçmendir.***

Bazı bölgelerde yarı göçmendir. Karadeniz, Güney Marmara'da oldukça lokal, Ege, Akdeniz ve İç Anadolu'da her birinde en azından birer lokalitedeki dağlık alanlarda, karışık ya da ibreli ormanlarda az sayıda ürer. Üreme döneminde İç ve Doğu Anadolu'da da görülmesi nedeniyle buralarda ürediği düşünülür. Rakımsal yayılışı 250 ile en az 2000 m arasındadır.

Kışın Danford türün Toroslar'da Çalıkuşu'ndan (R. regulus) daha bol görüldüğünü belirtmiş olsa da bu yargının hatalı olduğu kabul edilebilir. Ancak, geçit sırasında nispeten yaygın ve boldur. Bu dönemde Trakya'da ve deniz seviyesindeki bazı güney kıyılarında da gözlenir. Ekim başı ve kasım arasında ve en azından martın ikinci yarısında Karadeniz ve Trakya'daki noktalarda geçit halinde gözlenmesi, bir iç göç olduğu belirtir.

![](images/harita_Regulus%20ignicapilla.png)

**Üreme**

Üreme dönemi olduğu tahmin edilen nisan- temmuz arasında dağlık ibreli ve karışık ormanlarda öten bireylere rastlanmış olup yuva kaydı yoktur. Diğer bölgelerde yosun, liken ve örümcek ağından oluşan ve tüylerle astarlanmış derin bir tas şeklindeki yuvası ibreli bir ağaç dalının ucunda yaprakların altında ince dallardan oluşan bir çatalın içinde asılıdır. Olağan yumurta sayısı 7-11'dir. **MAR.** Temmuz 1966'da Dursunbey (Balıkesir) yakınında yaklaşık 1800 m'de birkaç aile grubu gözlenmiştir [@ost1969]. KAD. 6 Temmuz 1969'da Trabzon'un güneyinde gençleri besleyen erişkinler görülmüştür [@ost1972].

**Alttürler ve Sınıflandırma**

Türkiye'den hiçbir örnek toplanmamış bulunmakta olup (@roselaar1995\], Türkiye'deki popülasyonlar nominat formu temsil etmektedir [@vaurie1959a]. Her halükârda Baker'in (1997) belirttiği gibi bu tür için kıta içinde tanımlanmış coğrafi varyasyon seviyesi bir alttür tanımlamak için düşüktür. Sonradan Red'kin (2001) Kırım'ın güneyinde görülen ama kışın Doğu Karadeniz ve Kafkaslar'a indiği düşünülen bir yeni alttür (tauricus) tanımlamış, bu yeni alttürün tüylerinin çok koyu olduğu belirtilmiştir. Bu formun geçerliliğini henüz değerlendiremedik. Tür isminin doğru yazılışının ignicapillus değil, ignicapilla olduğuna dikkat edilmelidir (David ve Gosselin 2002a).

## Çalıkuşu

*Regulus regulus*, Goldcrest

***Yaygın ve oldukça çok sayıda bulunan yerdir.***

Trakya'da lokal olarak, Güney Marmara, Ege, Akdeniz, Karadeniz ve İç ve Doğu Anadolu'nun kuzey sınırlarında, yaklaşık 500 m ile en az 2500 m arasında bulunan dağlık ibreli ormanlarda ürer. Güneydoğu Anadolu'dan yayımlanmış tek kayıt 17 Mart 1986'da Birecik'te görülendir (Martins 1989). Kış mevsiminde ve göç sırasında deniz seviyesine kadar iner ve çoğu bölgede daha yaygındır. Karadeniz Bölgesi'nde geçiş yaptığına kanıt olabilecek miktarda görülür. Geçit tarihleri kesin bilinmemektedir, ancak baharda marttan en azından nisan ayının ikinci haftasına kadar, sonbaharda ise nadiren eylülün ilk haftası, aslen ekim başından en azından kasım sonuna kadar geçtikleri düşünülür. Sonbaharda ara sıra büyük sayılarla Doğu Karadeniz'den geçerler. Boğazlar'da çok daha az sayılarla kaydedilmiştir.

![](images/harita_Regulus%20regulus.png)

**Üreme**

Üreme dönemi olduğu tahmin edilen nisan- temmuz arasında dağlık ibreli ormanlarda öten bireylere rastlanmıştır, ancak yuvalara dair kayıt yoktur. **AKD.** 28 Mayıs 2002'de Alanya yakınında tüylenmiş bir yavru; 8 Haziran 2002'de ise Seydişehir'de yiyecek taşıyan bir erişkin gözlenmiştir.

**Alttürler ve Sınıflandırma**

Roselaar (1995) haritada regulus'un Trakya'ya uzanma olasılığı ima etse de, Türkiye'de bulunan tüm örnekleri genellikle daha mat, soluk ve gri olan buturlini alttürü olarak değerlendirmiştir.

## Sıvacı

*Sitta europaea*, Eurasian Nuthatch

***Yaygın, biraz lokal ve çok sayıda bulunan yerlidir.***

Çoğunukla orman ve ormanlık alanda, bunun yanında park ve bahçelerde bulunur. Batı ve orta bölgelerde 300-900 m arasında bulunurken, Doğu Anadolu'da 1800 m'ye kadar çıkar. İç Anadolu'nun kuzey sınırında ve Doğu Anadolu'da, lokal olarak batı ve en güneydoğu kısımlarında vardır. Güneydoğu Anadolu'da birkaç ormanlık dağ ile sınırlı ve çok lokaldir. Genellikle küçük sayılar halinde bulunur, ancak yer yer çok boldur.

![](images/harita_Sitta%20europaea.png)

**Üreme**

Yaprak döken ormanlar, ağaçlı çayırlar, bahçeler, meyve bahçeleri, zeytinlikler, cevizler ve hatta ibreli ormanlarda bulunur. Yuvasını yerden 6 m yüksekliğe kadar doğal bir ağaç kovuğu, eski bir ağaçkakan yuvası veya bir yuva kutusuna yapar. Daha geniş deliklerin girişleri çamurdan yapılan bir sıvayla daraltılır. KAD. 26 Mayıs 1993'de İspir'de bir erişkin yuva deliğinde gözlenmiş, 29 Mayıs 1992'de Abant Gölü'nde boylanmış yavruların beslendiği gözlenmiş olup ilk yumurtlama tarihinin nisan ortası olduğu tahmin edilmiştir. 13 Haziran 1987'de Abant Gölü'nde, 15 Haziran 1994 ve 9 June 1994'de İspir'de aile grupları görülmüştür. **AKD.** 1876'da Aladağ'da meşe ormanları ve cevizlerde yaygın bulunurken ibreli ormanlarda yoktu. Burada nisan ortasında yuvaladığı tespit edilmiştir. Pozantı'da bulunan bir yuva tamamen kiraz ağacının dış kabuklarının ince tabakalarından yapılmıştı (Danford 1878). Yuva materyali ve yumurta sayısı hakkında güncel bir bilgi yoktur. Yuva tamamen kuru yapraklar ve ağaç kabuğundan yapılır ve yumurta sayısı genellikle 6-9 arasındadır. 6 Mayıs 2001'de Ağla'da bir yuvanın içinde iri bir yavrunun erişkinler tarafından beslenmek üzere yuva girişine geldiği gözlenmiş olup, ilk yumurtanın mart sonunda koyulduğunu göstermektedir. 5 Mayıs 1996'da Ağla'da iki erişkin bir yuva oyuğunu tekrar tekrar ziyaret etmişler, 22 Mayıs 2000'de Akseki'de içinde yavru olan bir yuva bulunmuştur. **DOA.** 16-17 Mayıs 1975'de Uludere'nin batısında yavrularını besleyen iki çift gözlenmiştir. 19 Haziran 1999'da Kocaçay Deltası'nda tüylenmiş yavrular gözlenmiştir.

**Alttürler ve Sınıflandırma**

Türkiye'de bulunanlar devetüyü rengi caesia grubuna ait olup [@harrap1996], Kuzey Trakya'da Roselaar (1995) tarafından incelenen iki örnek beyaz göğüslü olan nominat europaea ile caesia alttürlerinin bir ara formu olabilir. Levantina alttürü geçerli kabul edilirse Türkiye'ye endemik bir alttürdür; bu durumda Roselaar'ın tanımladığı kuşlar caesia ve levantina alttürlerinin ara formudur. Marmara ve Kuzey Ege'de olanlar caesia, Güney Anadolu'dakiler levantina ve Karadeniz Bölgesi'ndekiler caucasica alttüründe sınıflandırılabilir. Batı Karadeniz'dekiler caesia veya levantina arasında geçiş formları olduklarına dair kanıtlar gösterirler. Güneydoğu Anadolu'da Roselaar olan kuşların persica olduğundan şüphelenir. Tring Doğa Tarihi Müzesi'ndeki örnekleri inceledikten sonra ikisi devetüyü karınlı, biri beyaz karınlı olmak üzere toplam üç grubun tanınması gerektiği ortaya çıkar ve bu gibi yazarların görüşlerine paraleldir. Diğer yandan caesia grubu içindeki varyasyon çok düşük olup, bu grup içinde tanımlanmış toplam altı form rahatlıkla caesia'nın sinonimi olarak değerlendirilebilir.

## Anadolu Sıvacısı

*Sitta krueperi*, Krüper's Nuthatch

***Yaygın ve oldukça çok sayıda bulunan yerlidir.***

Hem ibreli hem de karışık ormanlarda bulunur. Özellikle kızılçam (Pinus brutia) ormanlarını tercih eder. Başlıca 500-1000 m arasında bulunsa da batıda 2500 m'ye, doğuda da 2000 m'ye kadar tırmanabilir. Marmara, Ege, Akdeniz ve Karadeniz bölgelerindedir, İç, Doğu ve Güneydoğu Anadolu'nun çoğunda bulunmaz, ancak İç ve Güneydoğu Anadolu'nun kuzey sınırında çok lokal popülasyonlar vardır. Üreme sonrası bir miktar dağılma gösterebilir.

![](images/harita_Sitta%20krueperi.png)

**Üreme**

İbreli ormanlarda neredeyse sadece çamlarda, özellikle de kızılçamda (Pinus brutia), bunun yanında diğer ibrelilerde, ara sıra yaprak döken ağaçlarla karışık ormanlarda bulunur. Deniz seviyesinden itibaren 1700-2000 m'ye kadar tırmanır, çoğunlukla 1200 m'nin üstündedir (Frankis 1991). Çoğunlukla yerden 0,3-4 m ara sıra 7 m'ye kadar yüksekteki doğal bir çam kovuğunda yuvalar. Karışık ormanların bulunduğu bölgelerde meşe, titrek kavak ve elma ağacında ürediği de kaydedilmiştir. Bunun dışında yuva kutularında ürediğine dair 25 kayıt mevcuttur. 17-18 Nisan 1876'da Pozantı'da Danford (1878) alçak köknar ormanlarında yaklaşık 20 yuva bulmuş, çoğunda yumurta da görmüş ve yaklaşık yarısı uzun süredir kuluçkaya yatıldığını tespit etmiştir. Yumurta sayısı genellikle beş, bazen altı ve bir kere yedidir. Yuvasını genellikle çürüyen bir ağacın gövdesinde ağaç kabuğunun arkasına, diğer kuşlar tarafından genişletilmiş ağaç kovuklarına veya eski bir ağaçkakan yuvasına yapar. Yuva genellikle ardıç ağacının kabuğuyla yapılır, ince odun kıymıkları ve keçi kılıyla örülür. Bir yuvada bir tavşanın kıllarından oluşan kalın bir yastık ve bir urkeklik tüyü bulunmuştur. Son zamanlarda incelenen yuvalar genellikle uzun, ağaç kabuğundan koparılmış uzun şeritler, odunsu lifler ve otlar bulunmuş, yuva ince otlar, kıl, keçe ve bazı tüylerle astarlanmıştır. **MAR.** Mayıs sonunda Uludağ'da yuvada ve tüylenmiş yavrular bulunmuştur (Jetz 1995; R. F. Porter). **EGE.** 11 Nisan 1981'de Bafa Gölü'nde iki yuva bulunmuş, 21 Mayıs 1980'de uçan yavrular görülmüştür (Kasparek 1988a). **AKD.** 13 Nisan 1993'te Akseki'de yuva yapımı, 30 Nisan 2001'de Ağla'da içinde 7-8 yaşında olan dört yavru, 6 Mayıs 2001'de Ağla'daki başka bir yuvada yavruların tamamen tüylendiği olduğu gözlenmiştir. 11 Mayıs 1987, 20 Mayıs 1996, 17 Haziran 1996, 6 Haziran 1999 ve 8 Haziran 2003'de içinde yavrular olan yuvalar gözlenmiş, son gözlenen yuvadaki yavruların 50 dakikalık bir süre boyunca her dört dakikada beslendikleri gözlenmiştir. Tüylenmiş yavrular 6 Mayıs'tan itibaren gözlenmiş, 25 Nisan 2004'de Akseki'de bulunan altı yuvadan üç tanesi yapım aşamasında (erişkinler yuvaları kazarken), bir tanesi beş yumurtalı, bir tanesinde erişkinin yuva deliğinde uzun süre kaldığı gözlenmiş, içeride yumurta olduğundan kuşkulanılmış, bir tanesinde yaklaşık 9 günlük yavrular görülmüştür. 30 Nisan 2005'de Akseki'de bulunan yuvada yumurtadan yeni çıkmış beş yavru görülmüş olup, bu gözlem yumurtadan çıkmanın bu nedenle eşzamanlı olduğu, dolayısıyla kuluçkanın son yumurta koyulduktan sonra başladığını göstermektedir. 7 Mayıs 2004'de Uzuncaburç'ta üç yuva kutusunun birinde yaşı bilinmeyen yavrular, ikincisinde altı tane yaklaşık 11 günlük yavrular ve üçüncüsünde 3 çatlamamış yumurta görülmüştür. 26 Nisan 2005'de bir yuva kutusundan tüylenmiş yavruların ayrıldığı gözlenmiş, ancak yuva dibinde 3 çatlamamış yumurta tespit edilmiştir. 12 Mayıs 2005'de yapım aşamasında iki yuva görülmüş, başka bir yuvada altı yumurta, yakındaki bir başkada da beş yumurta sayılmıştır. Antalya Bölgesi'nde 2000-2003 yılları arasında Tamer Albayrak ve Ali Erdoğan (2005) uzun dönemli bir çalışma gerçekleştirmiş, mart sonunda temmuz sonuna kadar üreme çalışmalarını incelemiştir. Bu çalışmadaki 18 yuvanın dokuzu kızılçamda, beşi karaçamda, üçü sedirde ve biri ahşap bir direkte bulunmuş, ortalama yuva deliği yüksekliği 11,84 m olmuş, 15 yuva kutusunda toplam 83 yumurta, yuva başına ortalama 5,5 yumurta sayılmış, bunlardan 70 tanesi çatlamış (%84), 54 tanesi başarıyla tüylenmiş olup çift başına üreme başarısı yaklaşık 3,6 yavru olarak tespit edilmiştir. **İÇA.** Mayıs ortasında Kızılcahamam'da yavrulu yuvalar bulunmuştur.

**Alttürler ve Sınıflandırma**

Monotipik bir türdür.

## Kaya Sıvacıkuşu

*Sitta neumayer*, Western Rock Nuthatch

***Yaygın ve çok sayıda bulunan yerlidir.***

Güneydoğu'da daha önce tahmin edildiğinden daha yaygındır. Taşlık ve kaya parçalarının olduğu yarlarda ve dik kayalık yamaçlarda yaşar. Tür bodur ağaçları ve bazı ağaçlara tolerans gösterebilir, ancak büyük kaya sıvacısından daha açık alanları tercih eder. Batı ve Orta Anadolu'da 1500 m yüksekliğe kadar bulunurken doğuda genellikle 2500 m'ye, Toroslar'da da 2700 m'ye ve Nemrut ve Süphan Dağları'nda 3000 m'ye kadar ulaşır.

![](images/harita_Sitta%20neumayer.png)

**Üreme**

Yarlar, kaya kütleler ve iri kaya parçalarının bulunduğu tepelikler ve derin vadilerde yaşar. Bazen dağınık kaya parçalarının olduğu açık orman veya seyrek ağaçlı alanlarda da bulunur. Genellikle kireçtaşı kayaçlarında çok erozyona uğramış yarları tercih eder; aşağıya sarkan kaya parçaları ve oyuklar bir kaya yüzeyine yapışık olarak çamurdan yapılan soğan şekilli yuvası için korunak oluşturur. Yuvası yüksek yarlarda yerden 8 m veya daha yüksekte olurken alçak yarlar ve kaya parçaları üzerinde sadece 1-2 m yükseklikte olur. Aynı zamanda harabelerde ve taş ağılların içinde veya dışında da yuvalayabilir. Duvarlar ve hatta ara sıra köy evlerinde de yuvalar. Çoğu bölgede nisan sonu ve mayısta yuvalarda yumurta ve küçük yavrular gözlenir, mayıs itibariyle tüylenmiş yavrular ortaya çıkar. Yuvası yuvarlak bir yapı olup ağırlıkla sertleşmiş çamurdan yapılır. Yuva duvarı 3 cm'ye kadar kalın olabilir, sağlamlaştırmak için biraz kıl, dışkı, kuş türü ve böcek gövdeleri harca katılır. Girişi uzatılmış bir tüp veya bir ibrik ucuna benzer. **EGE.** [@mcneile1950] tarafından incelenen yuvada neredeyse keten lifine benzeyen grimsi yünden kalın bir öbek, biraz eski bir elbisenin parçası ile astarlanmış, içine bazı tüyler katılmıştı. En erken tüylenmiş yavru grubu 4 Mayıs 2001'de Ege Bölgesi'ndendir. **İÇA.** Hasan Dağ'da bulunan sıradışı yuva taş bir ağılın açık kapısının üstünde, yerden 2 m yüksekte, ağıl kapısının ahşap kirişin üzerine kurulmuş olup, tahta panel yuvanın arkasını, eski bir halı ise çatısını oluşturmuştu. Bir yuva iyi bir halde yıllarda kalabilir ve serçe, ağaç serçesi ve kaya serçesi gibi diğer türler tarafından kullanılabilir. Türkiye'de gözlenen yumurta sayısı 7 (2 yuvada), 9 (1 yuvada), 10 (1 yuvada). Az sayıda yuva incelenmiş, içinde yavru olan veya tüylenmiş yavruların çıktığı bilinen toplam üç yuvadaki yavru sayısı sadece 5-6'dır. **GDA.** Yuva yapımı Güneydoğu'da 22 Mart 1972'de Akdeniz'de 1 Nisan itibariyle gözlenmiş olup, Ege'de 10 Ocak 1970'da gözlenen yuva yapımı çok erken bir kayıttır ve bir istisnadır. Yuva yapımı 10-18 gün sürer, ancak zamanlaması biraz karışıktır. Nitekim erişkinler üreme döneminin herhangi bir evresinde yuvayı tamir edebilir ve yuvaya malzeme ekleyebilir. Türkiye'de yılda iki kere kuluçkaya yattığına dair kanıt yoktur. Yuva yapımıyla başlayan ve yavruların tüylenmesine sonlanan üreme döneminin tamamı neredeyse 9 hafta sürer, dolayısıyla haziran sonu ve temmuzda görülen tüylenmiş yavrular ilk kuluçkadandır.

**Alttürler ve Sınıflandırma**

Harrap ve Quinn (1996) batı ve orta bölgelerin syriaca alttürü tarafından mesken edildiğini, bu alttürün kuzey ve Van Gölü'nün doğusunda rupicola ile geçiş yaptığı belirmiş olsa da, bu iki tür arasında ve iki türün nominat neumayer arasındaki farkların çok az olduğunu ve tamamen klinal olduğunu belirtmeden geçmemiştir. Roselaar (1995) daha kapsamlı bir müze çalışmasından sonra konuya tamamen farklı bir yorum getirmiştir: Güneydoğu'da syriaca alttüründen örnekler bulmuş, en batı kısımlarındakiler için zarudnyi isimli, ülkeye endemik olan, ancak Harrap ve Quinn tarafından syriaca'nın sinonimi olarak görülen bir alttür tanımlamış, Akdeniz Bölgesi'ni zarudnyi ve syriaca arasında bir geçiş bölgesi olarak tanımlamıştır. Roselaar'a göre kuzeydoğudakiler muhtemelen rupicola alttürüne ait olsa da ülkenin bu bölgesinden bir örnek tespit edememiştir. Ancak Kuzeydoğu Anadolu Dağları'ndaki popülasyonların kanat ölçüleri değerleri neumayer ile örtüşür. Nesterov (1911) tarafından Anadolu'nun en kuzeydoğu ucunda toplanan erkek örneklerin kanat ve gaga ölçümleri Roselaar'ın dikkatinden kaçmış olup, Harrap ve Quinn tarafından yayımlananlarla karşılaştırıldığında rupicola ile, hatta Roselaar'da verilen değerlere göre daha da yakından zarudnyi ile örtüşmektedir. Zira Nesterov kendi örneklerini syriaca olarak tanımlamıştır. Rupicola'nın alt ve üst kısımlarındaki renklenmelerde çok fazla varyasyon vardır. Azerbaycan kuşlarının üst ve alt kısımlarının syriaca veya neumayer ile karşılaştırıldığında genellikle daha açık renkli olduğu doğru olsa da, tür içinde çok fazla varyasyon olması bir sonuca varmayı zorlaştırır. Gözlemlerimize göre bazılarının üst tarafı alt tarafı kadar koyu olabilmekte, bazılarının alt tarafındaki koyuluk Batı Anadolu'daki bazı kuşlardan çok daha geniş ve doygundur. Bize göre bu küçük ölçekli varyasyonların belgelenmesi sırasında ortaya tutarsızlıklar tek başına bu çalışmanın ne kadar gereksiz olduğunu ispatlar. Dolayısıyla rupicola, syriaca, zarudnyi alttürlerinin hepsi neumayer'in sinonimi olarak değerlendirilmelidir.

## Büyük Kaya Sıvacısı

*Sitta tephronota*, Eastern Rock Nuthatch

***Nispeten yaygın ve çok sayıda bulunan yerlidir.***

Artan arazi çalışmaları türün Güneydoğu Anadolu'daki uygun habitatlarda oldukça bol ve yaygın, ayrıca Doğu Anadolu'nun birçok kısmında oldukça bol olduğunu göstermiştir. Kayalık yarlarda, taşların ve iri kaya parçalarının olduğu dik kayalık yamaçlarda bulunur. Kuzeyde Erzincan'a kadar olan bölgede ve Doğu Anadolu'da Üst Aras Vadisi'nde bulunur. Açık yamaçlarda pek bulunmaz, ara sıra ağaçlarda da ürer ve beslenir. Genellikle 1000 m'nin altında kaydedilse de, en azından 2700 m'ye kadar kaydedilmiş olup olağan yükseklik üst limiti bilinmemektedir.

![](images/harita_Sitta%20tephronota.png)

**Üreme**

Habitat ve yuva yeri için kaya sıvacısına bakınız. Yuvalar birbirine benzer, ancak büyük kaya sıvacısının yuva ağzı belirgin derece daha geniş ve yuva deliği daha büyüktür. Ermenistan'da yuvanın çamur yüzeyinin tamamını bitkilerden çıkan reçine kullanılarak kaplanmış olup, yuva kıllar ve tüylerle astarlanmıştır (Adamian ve Klem 1999). Türkiye'deki yuvalar da tüyler ve böcek kabuklarıyla süslenir ve bunlar iç yüzeyde çamur malzeme içine gömülür. Durnalık'ta (Gaziantep) yuvadan 1 m mesafedeki kaya çatlaklarına kuş tüyleri ve plastik poşetin tıkıldığı da gözlenmiştir. Bu yuva yavrular tüylendikten sonra tekrar ziyaret edilmiş, yuvanın yün kümeleri ve az kılla astarlanmış olduğu görülmüştür. Işıklı'daki yuva siyah, kırmızı ve kahverengi yün sicimlerle süslenmiş olup kenarlarına tuvalet kağıdı ve birçok tüyün sıkıştırıldığı görülmüştür. Yuvalar tamir edilerek sonraki yıllarda kullanılabilir; Durnalık'taki yuva 2004 ve 2005'de muhtemelen aynı çift tarafından kullanılmıştır. Türkiye'de gözlenen yumurta sayısı 5 (1 yuvada). Başka yerlerde olağan yumurta sayısı 4-7'dir. Yavru sayısı: 4 (2 yuvada), 5 (1 yuvada), 7 (1 yuvada). **DOA.** 17 Mayıs 2006'da Van'da yiyecek taşıyan bir çift tespit edilmiştir. **GDA.** Üreme dönemi yıllar arasında oldukça sabit kalır. Mayıs sonu ve haziran başında birçok aile grubu ve yeni tüylenmiş yavru görülmüş olup, ilk yumurtlama tarihinin nisan ortasında olduğunu gösterir. Yuvaya yiyecek taşıyan erişkinler 5 Mayıs ile 3 Haziran arası gözlenmiştir. 2004'de Durnalık'da üç yuva bulunmuş, 9 Mayıs'ta 6 günlük dört yavru, 16 Mayıs'ta yaklaşık 16 günlük beş yavru ve 23 Mayıs'ta yaklaşık 16 günlük dört yavru görülmüştür. 27 Nisan 2005'te Durnalık'ta yuva koymaya hazır ve tamamlanmış boş bir yuva bulunmuş, bir başka yuvada içinde yumurtadan yeni çıkmış yedi yavru görülmüş, bunların yumurtadan eşzamanlı çıktıkları, kuluçkaya son yumurta koyulduktan önce yatıldığı ve ilk yumurtanın yaklaşık 5 Nisan'da koyulduğu tespit edilmiştir. 28 Nisan 2005'te Işıklı'da bulunan bir yuvada beş yumurta sayılmıştır. 13 Mayıs 2004'te Gaziantep yakınında birbirinden sadece 100 m ayrı olan büyük ve asıl kaya sıvacılarının kullanılan yuvaları görülmüştür.

**Alttürler ve Sınıflandırma**

Hem Roselaar (1995) hem de Harrap ve Quinn'in (1996) görüşüne göre Güneydoğu ve Doğu Anadolu'nun pek çok bölgesinde dresseri, Aras Vadisi ve batısında ise daha küçük bir alttür olan obscura bulunur. G.M.Kirwan tarafından yapılan gözlemlerde obscura'nın olduğu teyit edilmiş, bunların Ermenistan'da olduğu gibi son derece açık renkli olduğu dikkat çekmiştir. Buna rağmen tür içinde şu ana kadar tanımlanmış olan 7 farklı alttürün sadece 3-4 tanesi yaygın kabul görmüş olup, çoğu geçerli değildir. Dolayısıyla obscura alttürünün tüy renkleri son derece değişken olup, tür içinde çeşitlilik gösteren İran popülasyonların bu alttürle ilişiklerini açığa kavuşturmak için yeni arazi çalışmaları yapılmalıdır. Şikago Doğa Tarihi Müzesi'nde (Field Museum of Natural History) bulunan İran örnekler incelendiğinde dresseri ve obscura alttürlerinin birbirlerine çok yakın olduğu tespit edilmiş olup, dresseri biraz büyük olmaya meyildir. Bunlar aralarında obscura dresseri'den önceliklidir. Ancak renk farkları güvenilir bir dayanak değildir; Zagros Dağları'nda Luristan Eyaleti'nden gelen dresseri alttüründeki bazı örnekler obscura kadar koyu olabilirken daha kuzeybatı ve güneydoğudan gelenler daha açık renklidir. Sürmenin kalınlığı ve uzunluğu da değişken olup, alttürler arasında çok fazla örtüşme olmakta, aynı şey alt tarafın rengi için de geçerlidir. Buna karşın daha kuzey ve doğuda bulunan tephronota alttürüne ait bireyler kışlarının genellikle pembeye çalan devetüyü olmasıyla ve özellikle geride çok daha belirsiz ve ince olan sürmesiyle kolaylıkla ayırt edilirler. Alt tarafının renklenmesi bir miktar varyasyondan dolayı iki alttür tayin için güvenilmez bir dayanaktır. Iranica alttürü Greenway (1967) tarafından tephronota'nın sinonimi olarak değerlendirilmiş olsa da, Harrap ve Quinn (1996) alttürün geçerli olduğunu savunmuş, Dickinson (2003) tarafından tekrar kabul edilmiştir. Şikago'da bulunan 13 örnek Kuzeydoğu İran'da bulunan iranica veya arcas alttürü olarak sınıflandırılmıştır. Bu alttürler morfolojileri ve biyometrik ölçümler dikkate alındığında kolaylıkla nominat alttürle sinonim olarak değerlendirilebilir. Bu zamanında Charles Vaurie'nin görüşü olmalıymış ki, müzedeki 13 örneğin hepsini elde inceleyip etiketlerken tephronota ismini yazmıştır.

## Duvar Tırmaşıkkuşu

*Tichodroma muraria*, Wallcreeper

***Düşük yoğunlukta bulunan yerli veya yarı göçmendir.***

Akdeniz ve İç Anadolu sınırında ve Doğu Karadeniz'de ve nadiren Doğu Anadolu'da nispeten yerel olarak ürer. Üreme döneminde genellikle yüksek yarlar ve derin vadilerde genellikle 2000 m ile 3200 m arasında, Toroslar'da 2300 m ile 3900 m arasında bulunurken Kuzeydoğu Anadolu'da üreme döneminde 1000 m kadar alçakta da kaydedilmiştir. Kışın alçalır ve çevre bölgelere yayılır, Akdeniz'deki birçok alanda yer yer deniz seviyesine kadar iner. Hatay'da mayıs sonuna kadar, Doğu Anadolu'nun batısında ve Güneydoğu Anadolu'da genellikle kasım ortasından nisan başına kadar 500-700 m arasında kaydedilir (Karakaş ve Biricik 2005a). Birecik'te düzenli olarak kışlar, temmuz kadar erken zamanlarda görülenler üreme sonrası dağılma olarak değerlendirilebilir. Kışın Trakya'da görülmüştür (Balmer ve Betton 2004b).

![](images/harita_Tichodroma%20muraria.png)

**Üreme**

Yüksek dağlık bölgelerdeki yarlar, derin vadiler, uçurumlar ve kaya duvarlarında, genellikle 2400 m'nin üstünde, 3900 m'ye kadar yükseklikte yerleşiktir. Bir kaya duvarı veya yardaki yuvalar. Başka bölgelerde bina cephelerinde ürediği kaydedilmiş olsa da Türkiye'de böyle bir kayıt yoktur. Yuva ve yumurta sayısı Türkiye'den betimlenmemiştir. Başka yerlerde yuvası kâse şekilli olup yosun, otlar, kökler ve yünlerden örülür ve kıl ve tüylerle astarlanır. Yumurta sayısı çoğunlukla 4 olup 3 ila 5 arasındadır. KAD. 9 Haziran 1994'de Sivrikaya'da bir çift yerden 12 m yükseklikteki bir yarığa bir yuva yaparken gözlenmiş, 12 Haziran 1989'da bir çiftin büyük ihtimalle yavrularını beslediği görülmüştür 12 Haziran 1989. Haziran 1975'de Sümela Manastrı'nda bir erişkin yiyecek toplarken görülmüştür. 9 Temmuz 1990'da Yaylalar yakınında Kaçkar Dağı'nda bir çift yavrusunu beslerken (Eames 1991), 27 Temmuz 1994'de Kaçkar Dağı'nda bir çift yuvadaki yavruları beslemek üzere yiyecek taşırken gözlenmiştir. **AKD.** Temmuz ve Ağustos 1996'da Karafil Dağı'nda 2900 m'nin üstünde kayalık zirvelerde yaygın olarak gözlenmiş, yakından incelenen kuşların hepsi gençtir (Sutton ve Gray 1972). 23 Mayıs 1988'de Demirkazık'ta bir çift bir kayalığın dibinde kur yaparken, başka bir çift ise yuva alanında gözlenmiş, 26 Ağustos 1986'da bir genç görülmüştür.

**Alttürler ve Sınıflandırma**

Nominat.

## Orman Tırmaşıkkuşu

*Certhia familiaris*, Eurasian Treecreeper

***Lokal ve nispeten seyrek yerlidir***

Durumu bahçe tırmaşıkkuşu ile karıştırılmasından kaynaklanan tayindeki bazı belirsizliklerden dolayı kesinleşememiştir. Görünüşe göre Karadeniz, İç ve Doğu Anadolu'nun Karadeniz sınırında ve Marmara'nın dağlık ormanlarında bulunur. Doğu Anadolu'da Üst Aras Vadisi'nde bulunur, Tunceli ve Erzincan Kemaliye'den tek kayıtlar mevcuttur; ancak bunların teyit edilmesi gerekir. Yayılış bölgesinde görünüşe göre Marmara Bölgesinde batıda orta irtifalarda, Kaz Dağı, Uludağ ve Istranca Dağları'nda ve Kuzey Orta Anadolu'da Kızılcahamam ve Bolu'da bahçe tırmaşıkkuşuyla örtüşür. Akdeniz Bölgesi'nde Mayıs 2008'de 700 m'de Osmaniye'nin güneyindeki dağlarda kaydedilmiştir. Ekim 1969'da Toroslar'da Karanfil Dağı'nda sonbahar kaydı ve Karadeniz Bölgesi'nde deniz seviyesindeki ve Ankara'daki kış kayıtları üreme dönemi dışında bazı dağılma hareketlerinin veya daha yaygın bir yayılışının olduğunu veya muhtemelen bahçe tırmaşıkkuşu ile karıştırıldığını gösterir.

Genellikle ibreli veya karışık, yer yer yaprak döken ormanlarda, Batı Karadeniz'in iç bölgelerinde 1500-2000 m'ye kadar, Doğu Karadeniz'in kıyı bölgelerinde 125-550 m arasında, Kuzeydoğu Anadolu'nun iç bölgelerinde ise 1800-2400 m arasında, Kızılırmak Deltası'nda ise deniz seviyesinde bulunur. Karanfil Dağ'daki kayıt dikkate alındığında Toroslar'daki gözlemler dikkatlice belgelenmelidir.

![](images/harita_Certhia%20familiaris.png)

**Üreme**

Genellikle bahçe tırmaşıkkuşundan daha yüksek irtifalardaki ormanlarda bulunur. Erişkinler üreme dönemi olduğu tahmin edilen mart ile temmuz arasında öterken kaydedilmiş olsa da bir yuva kaydı yoktur. 1 Ağustos 1971'de Ankara'nın 50 km kuzeyinde bir genç yakalanmıştır.

**Alttürler ve Sınıflandırma**

Roselaar (1995) Trakya'da nominat familiaris alttürünü tanımış, ülkenin kalanında caucasica alttürünün yerleştiğini belirtmiştir. Buna karşın Harrap ve Quinn (1996) ülkenin kuzeyi boyunca persica alttürünün bulunduğunu belirtmiş olup, bu fikrinin temelinde caucasica alttürünün muhtemelen persica'nın bir sinonimi olarak değerlendirilmesi vardır. Roselaar'a göre ise persica'nın yayılım alanı Hazar Gölü çevresindeki ovalar ve Kuzey İran'la sınırlıdır. Harrap ve Quinn tarafından kaydedildiği gibi orman tırmaşıkkuşunun Kuzey Avrasya taksonları arasındaki varyasyonlar nispeten düşük seviyede ve klinal varyasyondur. Temelinde kızıl rengin doygunluğunun batıdan doğuya azalması olup, bu grup içindeki taksonomik isimlendirilmiş coğrafi varyasyonları nominat familiaris'in sinonimleri olarak değerlendirmek en doğrusudur. Buna rağmen şu ana kadar en azından beş tanımlanmış formu içeren kuzeydeki familiaris grubu ile şu ana kadar bünyesinde dört takson tanımlanan Çin-Himalaya grubu arasındaki ilişkideki bazı konuların aydınlatılmasının gerektiği aşikârdır (Collar ve Pilgrim 2007).

## Bahçe Tırmaşıkkuşu

*Certhia brachydactyla*, Short-toed Treecreeper

***Oldukça yaygın ve çok sayıda bulunan yerli ve yarı göçmendir.***

İç Anadolu'dan çok yerel olup çoğu kayıt nispeten alçak bölgelerden gelir ve kuzey ve kuzeybatıda, belki başka yerlerde de daha yüksek irtifada orman tırmaşıkkuşu ile yayılım alanları örtüşür. Üreme dönemi dışında biraz yayılma eğilimi vardır. Buna rağmen Doğu Karadeniz, İç Anadolu'nun çoğu ve ülkenin doğu yarısında bulunmaz. Yaprak döken, karışık ve ibreli ormanlarda ve izole koruluklarda ağaç sınırına kadar ürer. Ayrıca baltalıklar, plantasyonlar, bahçeler ve meyve bahçelerinde de bulunur. Trakya ve en batıda 0-800 m yükseklikte, Karadeniz Bölgesi'nde 1200 m'ye kadar ve Toroslar'da 800-2000 m arasında ürer. Kışın İstanbul Emirgan Parkı gibi şehir parklarında ve Kulu Gölü gibi İç Anadolu'daki sulakalanların çevresinde bulunur. Emirgan Parkı'nda üremesi olasıdır.

![](images/harita_Certhia%20brachydactyla.png)

**Üreme**

Yaprak döken ve her dem yeşil ormanlarda, meyve bahçeleri, dere boyundaki ağaçlarda ürer. Yuvası Türkiye'den tanımlanmamıştır, ancak başka yerlerde genellikle gevşek bir ağaç kabuğunun arkasına yerde 0,3-4 m yüksekliğe yapar. Yuvası dallar, kökler, yosun ve otlardan yapılan dar bir kâse olup tüyler ve yünle astarlanır. Türkiye'de gözlenen yumurta sayısı 5 (1 yuvada), diğer yerlerde 5-7. KAD. Çoğu üreme kaydı Kızılırmak Deltası'ndan gelir. 1992'de popülasyon 400-500 çift olduğu tahmin edilmiş olup, üreme yoğunluğu 100 hektarda 20-55 çifttir. 23 Mayıs'ta yuvaya yiyecek taşıyan bir erişkin ve haziran başında birçok aile grubu gözlenmiştir [@hustings1994]. Temmuz 1971'de iki çift ve her birinde dört yavru [@dijksen1985], 11 Mayıs 1991'de yiyecek taşıyan bir erişkin gözlenmiştir. **AKD.** 25 Mayıs 1989'da Akseki'de yuvada bir erişkin gözlenmiştir. **İÇA.** 1991'de Sultansazlığı'nın 20 km batısında kullanılan ve içinde beş yumurta bulunan bir yuva bulunmuş, bu yuva 15 yıllık bir karaçam plantasyonundaki bir çamın yerden 1,5 m yüksekliğe yapılmıştır.

**Alttürler ve Sınıflandırma**

Harrap ve Quinn (1996) Türkiye'de bulunanların sadece harterti alttürü olduğu fikrindedirler. Roselaar (1995) çok karmaşık olduğunu düşündüğü bir durumu çözmek için gayretli davranmış, buna rağmen tahnit edilmiş örnek sayısının kronik kıtlığı durumun zorluğunu ortadan kaldırmamıştır. Önce Trakya popülasyonlarını muhtemelen nominat brachydactyla olduğunu iddia etmiştir. Bu birçok diğer ötücü taksonunda tekrarlanan biyocoğrafi yayılım alanları göz önüne alındığında muhtemelen geçerli olarak değerlendirilebilir. Anadolu'daki durum belirsizdir. Doğu Karadeniz popülasyonlarına harterti, Toros popülasyonlarına stresemanni isimleri verilmiştir. Diğer yazarlar ise stresemanni harterti'nin sinonimi ve harterti ise brachydactyla'nın sinonimi olarak değerlendirilmiştir! Bu karışık durum karşısında Roselaar stresemanii'nin geçerliliğini savunmuş olup, alttür geçerli olması durumunda Türkiye'ye endemiktir. Buna karşın morfolojilerinin son derece benzer ve seslerinin tamamen aynı ve klinal varyasyonların azami seviyelerde olduğu durumlarda taksonomik sınıfların tanımlanmasının gereksizdir. Dolayısıyla hem stresemanni, hem harterti, brachydactyla'nın sinonimleri olarak değerlendirilmelidir.

## Çıtkuşu

*Troglodytes troglodytes*, Eurasian Wren

***Yaygın ve çok sayıda bulunan yerli ve kısm göçmendir.***

Kuzeyde ağaç sınırına kadar (2500 metre), orman altı örtüsünün yoğun olduğu her tür ormanda yaygın ve oldukça bol olan yerli bir kuştur. Üreme nispeten az lokalitede kanıtlanmıştır. Son çalışmalar daha önceleri sanıldığından daha yaygın ve bol olduğunu kanıtlamış, Toroslar ve İç Anadolu'nun kuzey sınırında da üreyebileceğini ortaya koymuştur. Doğu Anadolu'daki dağlık bölgeler için veri eksik olup bu alanlarda çıtkuşu ve benzer diğer türler için araştırma yapılması gerekmektedir. Son yıllarda İç Anadolu'da yapılan bir araştırma platonun doğu ve güney kıyılarındaki nispeten dağlık alanlarda, örneğin Aladağlar'da, yazın da bulunduğunu ortaya çıkarmıştır. Roselaar'a göre (1995), Doğu Anadolu'dan sadece Erzurum'da bir tane üreme kaydı vardır ve herhangi bir mevsimde Güneydoğu ve Doğu Anadolu'dan kaydı çok azdır. Bazı popülasyonlar göçmen olup esas olarak kuzey güney doğrultusunda, bunun yanında irtifalar arasında uzun ya da kısa mesafeli hareketler yapar. Muhtemelen yerli kuşların yayılması ve kuzeyden göç almasıyla kışın güneydoğunun uç kesimleri dâhil ülkenin büyük bölümünde, özellikle sulakalanların yakınları görülür ve buralarda mayıs başına kadar kalır.

![](images/harita_Troglodytes%20troglodytes.png)

**Üreme**

Dağlarda ağaç sınırına kadar, yaşlı ormanlarda, orman kenarlarında ve yarı açık arazilerde alçak bitkilerde yuvalanır. Sivrikaya'da yaşlı bir ormanda yoğun ve genç çamların içinde yerden 1 m yüksekte avcı türlerin bozduğu iki yuva Türkiye'deki tek yuva kaydıdır; diğer yerlerde yuvalar genellikle bir ağacın, duvarın ya da öbeğin üzerindeki delikte ya da alçak dikenli bitkilerin içinde olur. Ayrıca birçok olağandışı yerde de kaydedilmiştir. Yaprak, yosun ve otlardan kubbe şeklinde yapıp tüylerle kapladığı yuvasının küçük bir girişi vardır; Sivrikaya'daki bir yuvanın içinde kıl kullanılmıştır; olağan yumurta sayısı 5--8 olur. Çoğunlukla nisan-haziran arasında öter; ancak 31 Ağustos 1973'te İkizdere'de (Rize) gözlenen beş tüylenmiş yavru açıkça ikinci kuluçkayı göstermektedir ki bu diğer yerlerde olağandır. **MAR.** 19 Mayıs 1967'de Kocaçay Deltası'nda dört tüylenmiş yavruyla birlikte bir çift görülmüştür; 9 Mayıs 1967'de Demirköy'de henüz tüylenmiş iki yavrulu bir çift kaydedilmiştir (Rokitansky ve Schifter 1971); ve 1975'te İstanbul Adalar'da bir çift üç yavru büyütmüştür. KAD. Abant Gölü'nde 2 Haziran 1945'te ve 6 Temmuz 1968'de aile grupları gözlenmiş (Wadley 1951; Rokitansky ve Schifter 1971) ve Haziran 1992 başlarında Kızılırmak Deltası'nda tüylenmiş bir yavru kaydedilmiştir [@hustings1994]. **AKD.** 11 Mayıs 2003'te Ağla'da yumurtlamanın nisan başında olduğunu gösterecek şekilde yeni tüylenmiş (zar zor uçabilen) beş yavru gözlenmiştir; 10 Haziran 2006'da Demirkazık'ta beş tüylenmiş yavru kaydedilmiştir.

**Alttürler ve Sınıflandırma**

Trakya kuşlarını nominat troglodytes, Düney Marmara ve daha güneydekileri seilerni, Karadeniz Bölgesi'ndekileri farklı bir şekilde hyrcanus, troglodytes ve seilerni olduğunu ve bazılarının bu formların arasında kaldığını belirten Roselaar alttür durumunun problemli olduğunu düşünmüştür. Brewer ve MacKay (2001), Türkiye'deki kuşların alttürlerini belirleyememiştir ve alttürlerin yayılış alanları tartışırken Türkiye'yi kapsam dışı bırakmıştır. Bu konuda ilerleme kaydedebilecek kadar örnek inceleyemedik. Kıbrıs'ta yaşayan cypriotes'in geçerliliğine bir yorum yapmadan Hatay'daki kuşların bu alttüre ait olduğunu varsayıyoruz.
